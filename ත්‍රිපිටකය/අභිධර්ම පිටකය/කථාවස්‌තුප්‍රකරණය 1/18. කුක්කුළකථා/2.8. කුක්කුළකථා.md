ත්‍රිපිටකය » අභිධර්ම පිටකය » කථාවස්‌තුප්‍රකරණය 1 » 18. කුක්කුළකථා

# 2.8. කුක්කුළකථා

**\[“සබ්බං භික්ඛවෙ ආදිත්තං, සබ්බෙ සඞ්ඛාරා දුක්ඛා”යි - මහණෙනි, හැම ආදීප්ත යැ, සර්‍ව සංස්කාරයෝ දුඃඛයහයි වදාළ මේ ආදි සූත්‍රයන් නුනුවණින් ගෙන නිෂ්පර්‍ය්‍යායවශයෙන් “සර්‍වසංස්කාරයෝ සාළඟුරුමුසු හුණුඅළු වැනියහ”යි ලබ්ධි ගත් වාදීහු ඇත. ගොකුලිකයන් සෙයිනි. උන්ගේ වාද විවෙචන කරන්නට කුක්කුළ කථා එයි.\]**

1\. ස. පු: සර්‍වසංස්කාරයෝ කොටස් විසින් බෙදුම් නො කොට හුණුහළු වැනි වෙත් ද?

ප. පටිඤ්ඤා: එසේ යැ.

ස. අනු: සුඛවෙදනා ඇත්තේ මැ නු: කායිකසුඛ යැ චෛතසිකසුඛ යැ දිව්‍යසුඛ යැ මානුෂසුඛ යැ ලාභසුඛ යැ සත්කාරසුඛ යැ යානසුඛ යැ ශයනසුඛ යැ ඓශ්චර්‍ය්‍යසුඛ යැ ආධිපත්‍යසුඛ යැ ගෘහීසුඛ යැ ශ්‍රාමණ්‍යසුඛ යැ සාස්‍රවසුඛ යැ අනාස්‍රවසුඛ යැ උපධිසුඛ යැ නිරුපධිසුඛ යැ සාමිෂසුඛ යැ නිරාමිෂසුඛ යැ සප්‍රීතිකසුඛ යැ නිෂ්ප්‍රීතිකසුඛ යැ ධ්‍යානසුඛ යැ විමුක්තිසුඛ යැ කාමසුඛ යැ නෛෂ්ක්‍රම්‍යසුඛ යැ ප්‍රවිවෙකසුඛ යැ උපශමසුඛ යැ සම්බොධසුඛ යැ කියා යි.

ප. පටිඤ්ඤා: එසේ යැ.

අනු. ඨ: ඉදින් කායිකසුඛ යැ ... සම්බොධසුඛ යැ’යි සුඛවෙදනා ඇත් නම්,

අනු. පා: භවත, එකරුණින් සර්‍වසංස්කාරයෝ අවධි නො කොට උෂ්ණභෂ්මසදෘශයහයි නො කියැයුතු.

2\. ස. පු: සර්‍වසංස්කාරයෝ අනවධි කොට උෂ්ණභෂ්මසදෘශ වෙත් ද?

ප. පටිඤ්ඤා: එසේ යැ.

ස. අනු: ‘කායිකදුඃඛ යැ චෛතසිකදුඃඛ යැ ශොකපරිදෙවදුඃඛදෞර්‍මනස්‍ය උපායාසයහ’යි මෙසේ සර්‍වසංස්කාරයෝ දුඃඛවෙදනා සහගත වෙත් ද?

ප. පටි: එසේ නො කියැයුතු මැ යැ ...

3\. ස. පු: ‘සර්‍වසංස්කාරයෝ අවධි නො කොට කුක්කුල සදෘශයහ’යි නො කියැයුතු ද?

ප. පටිඤ්ඤා: එසේ යැ.

ප. අනු: “මහණෙනි, හැම ආදීප්ත යැ. මහණෙනි, කිනම් හැම ආදීප්ත ද? මහණෙනි, චක්‍ෂුස ආදීප්ත යැ. රූපයෝ ආදීප්තයහ. චක්‍ෂුර්විඥානය ආදීප්ත යැ. චක්‍ෂුඃසංස්පර්‍ශය ආදීප්ත යැ චක්‍ෂුඃසංස්පර්‍ශ හෙතුයෙන් සුඛ වේවයි දුඃඛ වේවයි අදුඃඛාසුඛ වේවයි යම් මැ වෙදයිතයෙක් උපදනේ වේ ද, එ ද ආදීප්ත යැ. කුමකින් ආදීප්ත වේ ද? රාගාග්නියෙන් ද්වෙෂාග්නියෙන් මොහාග්නියෙන් ආදීප්ත යැ. ජාති ජරා මරණ ශොකපරිදෙවදුඃඛදෞර්‍මනස්‍ය උපායාසයෙන් ආදීප්ත යැ යි කියමි. ශ්‍රොතය ආදීප්ත යැ ශබ්දයෝ ආදීප්තයහ ... ඝ්‍රාණය ආදීප්ත යැ ගන්‍ධයෝ ආදීප්තයහ ... ජිහ්වා ආදීප්ත යැ රසයෝ ආදීප්තයහ ... කාය ආදීප්ත යැ ස්පර්‍ශයෝ ආදීප්තයහ ... මනස ආදීප්ත යැ ධර්‍මයෝ ආදීප්තයහ ... මනොවිඥාන ආදීප්ත යැ මනඃසංස්පර්‍ශ හෙතුයෙන් සුඛ වේවයි දුඃඛ වේවයි අදුඃඛාසුඛ වේවයි යම් මැ වෙදයිතයෙක් උපදනේ වේ ද, එ ද ආදීප්ත යි. කුමකින් ආදීප්ත වේ ද, රාගාග්නියෙන් ද්වෙෂාග්නියෙන් මොහාග්නියෙන් ආදීප්ත යැ. ජාති ජරා මරණ ශොකපරිදෙවදුඃඛදෞර්‍මනස්‍ය උපායාසයෙන් ආදීප්ත යැ යි කියමි” භාග්‍යවතුන් වහන්සේ විසින් වදාරන ලද සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

අනු. පා: එකරුණින් ‘සර්‍වසංස්කාරයෝ අනවධි කොට හුණුබහස්ම වැනියහ’ යි කියමි.

4\. ස. පු: සර්‍වසංස්කාරයෝ අනවධි කොට උෂ්ණභස්ම සදෘශ වෙත් ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් වදාරන ලද මැ නො: “මහණෙනි, කාමගුණයෝ මොහු පස්දෙනෙකි. කවර පස්දෙනෙක යත්: ඉෂ්ට වූ කාන්ත වූ මනාප වූ ප්‍රියස්වරූප වූ කාමොපසංහිත වූ රජනීය වූ චක්‍ෂුර්විඥෙය රූපයෝ යැ, ශ්‍රොතවිඥෙය ශබ්දයෝ යැ ... ඝ්‍රාණවිඥෙය ගන්‍ධයෝ යැ ... ජිහ්වාවිඥෙය රසයෝ යැ ... ඉෂ්ට වූ කාන්ත වූ මනාප වූ ප්‍රියස්වරූප වූ කාමොපසංහිත වූ රජනීය වූ කායවිඥෙය ස්පර්‍ශයෝ යි. මහණෙනි, මුහු පඤ්චකාමගුණයහ”යි වදාළ සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

අනු. පා: එ කරුණින් “සර්‍වසංස්කාරයෝ අවධි රහිත කොට උෂ්ණභස්ම සදෘශයහ යි නො කියැයුතු යැ.

5\. ප. පු: ‘සර්‍වසංස්කාරයෝ මර්‍ය්‍යාදා රහිත කොට හුණුහළු වැනියහ’යි නො කියැයුතු ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද මැ නු “මහණෙනි, තොපට ලාභයෙක. මහණෙනි, තොපට මනා ලැබීමෙක. බඹසරවස් පිණිස තොපට ක්‍ෂණයෙක් ලැබිණ. මහණෙනි, මා විසින් ඵස්සායතනික නිරයයෝ සදෙනෙක් දක්නා ලදහ. එහි ඇසින් යම් මැ රූපයක් දක්නේ ද, අනිෂ්ට රූපයක් (ස්වභාවයක්) මැ දක්නේ යැ. ඉෂ්ට රූපයක් නො දක්නේ යැ. අකාන්තරූපයක් මැ දක්නේ යැ. කාන්තරූපයක් නො දක්නේ යැ. අමනාපරූපයක් මැ දක්නේ යැ. මනාපරූපයක් නො දක්නේ යැ. කනින් යම් මැ ශබ්දයක් අසා ද ... නැහැයෙන් යම් මැ ගන්‍ධයක් අසා ද ... දිවින් යම් මැ රසයක් ආස්වාද කෙරේ ද ... කයින් යම් මැ ස්පර්‍ශයක් ස්පර්‍ශ කෙරේ ද ... සිතින් යම් මැ දන්නේ ද, අරමුණ අනිෂ්ටරූපයක් මැ දන්නේ යැ, ඉෂ්ටරූපයක් නො දන්නේ යැ. අකාන්තරූපයක් මැ දන්නේ යැ, කාන්තරූපයක් නො දන්නේ යැ. අමනාපරූපයක් මැ දන්නේ යැ, මනාපරූපයක් නො දන්නේ යැ”යි වදාළ සූත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

අනු. පා: එ කරුණින් ‘සර්‍වසංස්කාරයෝ නිෂ්පර්‍ය්‍යාය කොට හුණුඅළු වැනියහ’යි කියැයුතු යැ.

6\. ස. පු: සර්‍වසංස්කාරයෝ අවිශෙෂ කොට කුකූල සදෘශ වෙත් ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් වදාරනලද මැ නු: “මහණෙනි, තොපට ලාභයෙක. මහණෙනි, තොපට මනා ලැබිමෙක. තොප විසින් බ්‍රහ්මචර්‍ය්‍යවාසය සඳහා ක්‍ෂණයෙක් ලැබිණ. මහණෙනි, මා විසින් ඵස්සායතනික නම් වූ ස්වර්‍ගයෝ සදෙනෙක් දක්නාලදහ. එහි දී ඇසින් යම් මැ රූපයක් දක්නේ නම් ඉෂ්ට රූපයක් (ස්වභාවයක්) මැ දක්නේ යැ, අනිෂ්ටරූපයක් නො දක්නේ යැ. කාන්තරූපයක් මැ දක්නේ යැ, අකාන්තරූපයක් නො දක්නේ යැ. මනාපරූපයක් මැ දක්නේ යැ, අමනාපරූපයක් නො දක්නේ යැ. කනින් යම් මැ ශබ්දයක් අසා නම් ... නැහැයෙන් යම් මැ ගන්‍ධයක් අසා නම් ... දිවින් යම් මැ රසයක් ආස්වාද කෙරේ නම් ... කයින් යම් මැ ස්පර්‍ශයක් ස්පර්‍ශ කෙරේ නම් ... සිතින් යම් මැ දහමක් දන්නේ නම්, ඉෂ්ටරූපයක් මැ දන්නේ යැ, අනිෂ්ටරූපයක් නො දන්නේ යැ. කාන්තරූපයක් මැ දන්නේ යැ, අකාන්තරූපයක් නො දන්නේ යැ. මනාපරූපයක් මැ දන්නේ යැ, අමනාපරූපයක් නො දන්නේ යැ”යි වදාළ සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

අනු. පා: එ කරුණින් සර්‍වසංස්කාරයෝ අවිශෙෂ කොට හුණුහළු වැනියහයි නො කියැයුතු යැ.

7\. ප. පු: ‘සර්‍වසංස්කාරයෝ අනවධි කොට හුණුහළු, වැනියහ’යි නො කියැයුතු ද?

ස. පටිඤ්ඤා: එසේ යැ.

ප. අනු: ‘යමක් අනිත්‍ය වේ නම් ඒ දුඃඛ’ යයි භාග්‍යවතුන් වහන්සේ විසින් වදාරන

ලද මැ නො? සර්‍වසංස්කාරයෝ අනිත්‍ය වෙත් ද?

ස. පටිඤ්ඤා: එසේ යැ.

අනු. ඨ: භාග්‍යවතුන් වහන්සේ විසින් “යමක් අනිත්‍ය වේ නම් එය දුඃඛ යැ”යි වදාරන ලද වේ නම්, සර්‍වසංස්කාරයෝ අනිත්‍ය වෙත් නම්,

අනු. පා: භවත, සර්‍වසංස්කාරයෝ අනවධි කොට උණුහළු වැනියහ’යි කියැයුතු මැ යැ.

8\. ස. පු: සර්‍වසංස්කාරයෝ මර්‍ය්‍යාදා භෙද කොට කුක්කුළ වැනි වෙත් ද?

ප. පටිඤ්ඤා: එසේ යැ.

ස. අනු: දානය අනිෂ්ටඵල වේ ද, අකාන්තඵල වේ ද, අමනොඥඵල වේ ද, සෙචනකඵල වේ ද, දුක් වඩන්නේ වේ ද, දුඃඛවිපාක වේ ද?

ප. පටි: එසේ නො කියැයුතු මැ යැ ...

ස. අනු: සීලය ... උපොෂථය ... භාවනාව ... බ්‍රහ්මචර්‍ය්‍යය අනිෂ්ටඵල වේ ද, අකාන්තඵල වේ ද, අමනොඥඵල වේ ද, සෙචනකඵල වේ ද, දුක් වඩන්නේ වේ ද?

ප. පටි: එසේ නො කියැයුතු මැ යැ ...

ස. අනු: දානය ඉෂ්ටඵල කාන්තඵල මනොඥඵල අසෙචනකඵල ඇත්තේ වේ ද, සුව වඩන්නේ වේ ද, සුඛවිපාක වේ ද?

ප. පටිඤ්ඤා: එසේ යැ.

අනු. ඨ: ඉදින් දානය ඉෂ්ටඵල කාන්තඵල මනොඥඵල අසෙචනකඵල ඇත්තේ වේ නම්, සුව වඩන්නේ වේ නම්, සුඛවිපාක වේ නම්,

අනු. පා: භවත, සියලු සංස්කාරයෝ මර්‍ය්‍යාදා නො කොට උණුහළු වැන්නහ’යි නො කියැයුතු යැ.

ස. අනු: ශීලය ... උපොසථය ... භාවනාව ... බ්‍රහ්මචර්‍ය්‍යය ඉෂ්ටඵල කාන්තඵල මනොඥඵල අසෙචනකඵල ඇත්තේ වේ ද, සුව වඩන්නේ වේ ද, සුඛවිපාක වේ ද?

ප. පටිඤ්ඤා: එසේ යැ.

අනු. ඨ: ඉදින් බ්‍රහ්මචර්‍ය්‍යය ඉෂ්ටඵල කාන්තඵල මනොඥඵල අසෙචනකඵල ඇති නම්, සුව වඩන්නේ නම්, සුඛවිපාක වේ නම්,

අනු. ඨ: භවත, ‘සර්‍වසංස්කාරයෝ මර්‍ය්‍යාද නො කොට උණුහළු වැනියහ’යි නො කියැයුතු යැ.

9\. ස. පු: සර්‍වසංස්කාරයෝ අනවධි කොට කුකූල සදෘශ වෙත් ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් වදාරන ලද මැ නො: “(චතුර්‍මාර්‍ගඥානසන්තොෂයෙන්) තුෂ්ට වූ ප්‍රකාශිත ධර්‍ම ඇති (වීර්‍ය්‍යබලාධිගතඥාන චක්‍ෂුසින්) බලන්නහුට නිර්‍වාණ සඞ්ඛ්‍යාත උපධිවිවෙකය සුඛ වෙයි. ලොකයෙහි ප්‍රාණීන් කෙරෙහි සංයම යයි කියන ලද නො කිපෙන බව සුඛ වෙයි”.

කාමයන්ගේ සමතික්‍රම සඞ්ඛ්‍යාත විරාගතාව ලොකයෙහි සුඛ වෙයි. අස්මිමානයාගේ යම් ප්‍රතිප්‍රශ්‍රබ්ධිවිනයෙක් ඇද්ද, තෙල එකාන්තයෙන් පරමසුඛ වෙයි”.

”එහෙයින් සුඛයෙන් සුඛයට පැමිණීමෙක් ඇද්ද, ඒ අත්‍යන්තසුඛ මැ වෙයි. ත්‍රිවිධ විද්‍යාවෝ ලබන ලදහු ද තෙල එකාන්තයෙන් පරමසුඛ වෙති”යි සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

අනු. පා: එකරුණින් ‘සර්‍වසංස්කාරයෝ අනවධි කොට උෂ්ණභස්ම සදෘශයහ’යි නො කියැයුතු යැ.

කුක්කුළකථා නිමි.
