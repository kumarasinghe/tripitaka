ත්‍රිපිටකය » අභිධර්ම පිටකය » කථාවස්‌තුප්‍රකරණය 1 » 3. බ්‍රහ්මචරියකථා

# 1.3. බ්‍රහ්මචරියකථා

**\[මාර්‍ගභාවනා යැ ප්‍රව්‍රජ්‍යා යැ යි බ්‍රහ්මචර්‍ය්‍යවාසයෝ දෙදෙනෙකි. එහි ප්‍රව්‍රජ්‍යාව දෙවියන් කෙරෙහි නැත. මාර්‍ගභාවනාව අසංඥසත්ත්‍වයන් තබා තෙසු දෙවියන් කෙරෙහි ප්‍රතිෂෙධ නො වෙයි. එතෙකුදු වුව සම්මිතිය නිකායවාසිහු පරනිර්මිතවශවර්ති දෙවියන් පටන් මතු මතු දෙවියන් කෙරෙහි මාර්‍ගභාවනා බ්‍රහ්මචර්‍ය්‍යවාසය කැමැති නො වෙති. උන්ගේ වාද බිඳුනට බ්‍රහ්මචර්‍ය්‍යකථා එයි.\]**

1\. ස. පු: දෙවියන් කෙරෙහි බ්‍රහ්මචර්‍ය්‍යවාස නැද් ද?

ප. පටිඤ්ඤා: එසේ යැ.

ස. අනු: හැම දෙවියෝ ජඩ වෙත් ද? වහතොලු වෙත් ද? අවිඥ වෙත් ද? හස්තමුද්‍රායෙන් බණනාහු වෙත් ද? සුභාෂිතදුර්භාෂිතයන්ගේ අර්‍ථ දන්නට ප්‍රතිබල නො වෙත් ද? හැම දෙවියෝ බුදුන් කෙරෙහි අප්‍රසන්න වෙත් ද? ධර්‍මය කෙරෙහි අප්‍රසන්න වෙත් ද? සඞ්ඝයා කෙරෙහි අප්‍රසන්න වෙත් ද? භාග්‍යවත් සම්බුද්ධයන් වහන්සේ පර්‍ය්‍යුපාසනා නො කෙරෙත් ද? භාග්‍යවත් සම්බුද්ධයන් වහන්සේ අතින් පැන නො පුළුවුසිත් ද? භාග්‍යවත් සම්බුද්ධයන් වහන්සේ විසින් පැන විසඳු කල සියමන් නො වෙත් ද? හැම දෙවියෝ කර්‍මාවරණයෙන් සමන්වාගත වෙත් ද? ක්ලෙශාවරණයෙන් සමන්වාගත වෙත් ද? විපාකාවරණයෙන් සමන්වාගත වෙත් ද? අශ්‍රද්ධ වෙත් ද? අච්ඡන්දික වෙත් ද? දුෂ්ප්‍රාඥ වෙත් ද? කුශලධර්‍මයෙහි සම්‍යක්ත්‍ව සඞ්ඛ්‍යාත මාර්‍ගනියාමයට බැසගන්නට අභව්‍ය වෙත් ද? හැම දෙවියෝ මාතෘඝාතක පිතෘඝාතක අර්‍හත්ඝාතක රුධිරොත්පාදක සඞ්ඝභෙදක වෙත් ද? හැම දෙවියෝ පණිවා කරන්නාහු අයිනාදන් ගන්නාහු කාමයෙහි මිසහසර ඇතියාහු මුසවා බණන්නාහු පෙහෙසුන් වචන ඇතියාහු පරොස්බස් ඇතියාහු පලප් බණන්නාහු ලොබ බිහිලු වූවාහු ව්‍යාපන්නසිත් ඇතියාහු මිසදිටු ඇතියාහු වෙත් ද?

ප. පටි: එසේ නො කියැයුතු මැ යැ …

ස. අනු: ජඩ නො වූ වහතොලු නො වූ විඥ වූ හස්තමුද්‍රායෙන් නො බණන්නා වූ සුභාෂිතදුර්භාෂිතයන්ගේ අර්‍ථ දන්නට ප්‍රතිබල වූ දෙවියෝ ඇත්තාහු නො වේ ද? බුදුවරුන්හි පසන්, ධමුරුවන්හි පසන්, සඟුරුවන්හි පසන්, භගවත් සම්බුද්ධයන් පර්‍ය්‍යුපාසනා කරන, භගවත් සම්බුද්ධයන් පැන පුළුවුස්නා, භගවත් සම්බුද්ධයන් විසින් පැන විසඳු කල සතුටු වන දෙවියෝ ඇත්තාහු නො වේ ද? කර්‍මාවරණයෙන් සමන්වාගත නො වූ ක්ලෙශාවරණයෙන් සමන්වාගත නො වූ විපාකාවරණයෙන් සමන්වාගත නො වූ සැදැහැ ඇති, කුසලච්ඡන්ද ඇති, ප්‍රඥා ඇති, කුශලධර්‍මයෙහි සම්‍යක්ත්‍ව සඞ්ඛ්‍යාත මාර්‍ගනියාමධර්‍මයට බැසගන්නට භව්‍ය වූ දෙවියෝ ඇත්තාහු නො වේ ද? මාතෘඝාතක නො වූ, පිතෘඝාතක නො වූ, අර්‍හත්ඝාතක නො වූ, රුධිරොත්පාදක නො වූ, සඞ්ඝභෙදක නො වූ, දෙවියෝ ඇත්තාහු නො වේ ද? පණිවා නො කරන, අයිනාදන් නො ගන්නා, කාමයෙහි මිසහසර නැති, මුසවා නො බණන, පිසුනුබස් නැති, පරොස් බස් නැති, පලප් නො බණන, ලොබ බිහිලි නො වූ ව්‍යාපන්නසිත් නැති දෙවියෝ ඇත්තාහු නො වේ ද?

ප. පටිඤ්ඤා: එසේ යැ.

අනු. ඨ: එ බැවින් ජඩ නො වූ වහතොලු නො වූ නුවණැති, හස්තමුද්‍රායෙන් නො බණන, සුභාෂිතදුර්භාෂිතයන්ගේ අර්‍ථ දන්නට ප්‍රතිබල වූ … දෙවියෝ ඇත. බුදුරුවන්හි පහන් … සම්දිටු ඇති දෙවියෝ ඇත.

අනු. පා: භවත, දෙවියන් කෙරෙහි බ්‍රහ්මචර්‍ය්‍යවාස නැති’ යි නො කියැයුතු මැ යැ ….

2\. ප. පු: දෙවියන් කෙරෙහි බ්‍රහ්මචර්‍ය්‍යවාස ඇත් ද?

ස. පටිඤ්ඤා: එසේ යැ.

ප. අනු: එහි පැවිද්ද, හිසමුඬු කිරීම, කහවත් ධැරීම්, පාත්‍ර ධැරීම් ඇත් ද? දෙවියන් කෙරෙහි සම්‍යක් සම්බුද්ධයෝ උපදනාහු වෙත් ද? පසේබුදුහු උපදනාහු වෙත් ද? ශ්‍රාවකයුග්ම උපදනේ වේ ද?

ස. පටි: එසේ නො කියැයුතු මැ යැ …

3\. ස. පු: දෙවියන් කෙරෙහි පැවිද්ද නැති’ යි යන හේතුයෙන් දෙවියන් කෙරෙහි' බ්‍රහ්මචර්‍ය්‍යවාස නැත් ද?

ප. පටිඤ්ඤා: එසේ යැ.

ස. අනු: යම් තැනෙක පැවිද්ද ඇත් ද එහි මැ බ්‍රහ්මචර්‍ය්‍යවාස වේ ද? යම් තැනෙක පැවිද්ද නැත් ද එහි බ්‍රහ්මචර්‍ය්‍යවාස නැද් ද?

ප. පටි: එසේ නො කියැයුතු මැ යැ …

ස. අනු: යම් තැනෙක පැවිද්ද ඇද්ද එහි මැ බ්‍රහ්මචර්‍ය්‍යවාස වේ ද? යම් තැනෙක පැවිද්ද නැත් ද එහි බ්‍රහ්මචර්‍ය්‍යවාස නැද් ද?

ප. පටි: එසේ යැ. (පසල්වැස්සන් හා අසංඥසත්ත්‍වයන් සඳහා ප්‍රතිඥා යි.)

ස. අනු: යමෙක් පැවිදි වේ නම් ඔහුට මැ බ්‍රහ්මචර්‍ය්‍යවාස වේ ද? යමෙක් පැවිදි නො වේ නම් ඔහුට බ්‍රහ්මචර්‍ය්‍යවාස නැද් ද?

ප. පටි: එසේ නො කියැයුතු මැ යැ …

4\. ස. පු: දෙවියන් කෙරෙහි හිස මුඬු කිරීම නැතියි යන හේතුයෙන් දෙවියන් කෙරෙහි බඹසරවස් නැද්ද?

ප. පටිඤ්ඤා: එසේ යැ.

ස. අනු: යම් තැනෙක හිස මුඬු කිරීම ඇත් නම් එහි මැ බඹසරවස් ඇද්ද? යම් තැනෙක හිස මුඬු කිරීම නැත් නම් එහි බඹසරවස් නැද්ද?

ප. පටි: එසේ නො කියැයුතු මැ යැ …

ස. අනු: යම් තැනෙක හිස මුඬු කිරීම ඇති නම් එහි මැ බඹසරවස් ඇද්ද? යම් තැනෙක හිස මුඬු කිරීම නැති නම් එහි බඹසරවස් නැද්ද?

ප. පටි: එසේ යැ.

ස. අනු: යමෙක් මුණ්ඩ වේ නම් ඔහුට මැ බඹසරවස් වේ ද? යමෙක් මුණ්ඩ නො වේ නම් ඔහුට බඹසරවස් නැද්ද?

ප. පටි: එසේ නො කියැයුතු මැ යැ …

5\. ස. පු: දෙවියන් කෙරෙහි කසාවත් ධැරීම නැතියි යන හෙතුවින් දෙවියන් කෙරෙහි බඹසරවස් නැද්ද?

ප. පටිඤ්ඤා: එසේ යැ.

ස. අනු: යම් තැනෙක කහවත් ධැරීම ඇති නම් එහි මැ බඹසරවස් වේ ද? යම් තැනෙක කහවත් ධැරීම නැති නම් එහි බඹසරවස් නැද්ද?

ප. පටි: එසේ නො කියැයුතු මැ යැ …

ස. අනු: යම් තැනෙක කහවත් ධැරීම ඇති නම් එහි මැ බඹසරවස් වේ ද? යම් තැනෙක කහවත් ධැරීම නැති නම් එහි බඹසරවස් නැද්ද?

ප. පටිඤ්ඤා: එසේ යැ.

ස. අනු: යමෙක් කහවත් ධරා නම් ඔහුට මැ බඹසරවස් වේ ද? යමෙක් කහවත් නො ධරා නම් ඔහුට බඹසරවස් නැද්ද?

ප. පටි: එසේ නො කියැයුතු මැ යැ …

6\. ස. පු: ‘දෙවියන් කෙරෙහි පාත්‍ර ධැරීම් නැති’යි යන හෙතුවින් දෙවියන් කෙරෙහි බඹසරවස් නැද්ද?

ප. පටිඤ්ඤා: එසේ යැ.

ස. අනු: යම් තැනෙක පාත්‍ර ධැරීම ඇති නම් එහි මැ බඹසරවස් වේ ද? යම් තැනෙක පාත්‍ර ධැරීම නැති නම් එහි බඹසරවස් නැද්ද?

ප. පටිඤ්ඤා: එසේ යැ.

ස. අනු: යමෙක් පාත්‍රධරා නම් ඔහුට මැ බඹසරවස් වේ ද? යමෙක් පාත්‍ර නො ධරා නම් ඔහුට බඹසරවස් නැද්ද?

ප. පටි: එසේ නො කියැයුතු මැ යැ …

7\. ස. පු: ‘දෙවියන් කෙරෙහි සම්‍යක්සම්බුද්ධයෝ නූපදිති’යි යන හෙතුයෙන් දෙවියන් කෙරෙහි බ්‍රහ්මචර්‍ය්‍යවාස නැද් ද?

ප. පටිඤ්ඤා: එසේ යැ.

ස. අනු: යම් තැනෙක සම්‍යක්සම්බුද්ධයෝ උපදිත් ද, එහි මැ බ්‍රහ්මචර්‍ය්‍යවාස ඇද් ද? යම් තැනෙක සම්‍යක් සම්බුද්ධයෝ නූපදිත් ද, එහි බ්‍රහ්මචර්‍ය්‍යවාස නැද්ද?

ප. පටි: එසේ නො කියැයුතු මැ යැ …

ස. අනු: යම් තැනෙක සම්‍යක් සම්බුද්ධයෝ උපදිත් ද, එහි මැ බ්‍රහ්මචර්‍ය්‍යවාස වේ ද? යම් තැනෙක සම්‍යක් සම්බුද්ධයෝ නූපදිත් ද, එහි බ්‍රහ්මචර්‍ය්‍යවාස නැද්ද?

ප. පටිඤ්ඤා: එසේ යැ.

ස. අනු: ලුම්බිනියෙහි භාග්‍යවත්හු උපන්හ. බොධිමූලයෙහි අභිසම්බුද්ධ වූහ. බරණැස්හි දී භාග්‍යවත්හු විසින් ධම්සක් පවත්වනලදි. එහි මැ බ්‍රහ්මචර්‍ය්‍යවාස වේ ද? අන්තන්හි බ්‍රහ්මචර්‍ය්‍යවාස නැද්ද?

ප. පටි: එසේ නො කියැයුතු මැ යැ …

8\. ස. පු: ‘දෙවියන් කෙරෙහි පසේබුදුවරු නූපදිත්’ නු යි දෙවියන් කෙරෙහි බඹසරවස නැද්ද?

ප. පටිඤ්ඤා: එසේ යැ.

ස. අනු: යම් තැනෙක පසේබුදුවරු උපදිත් නම් එහි මැ බඹසරවස් වේ ද? යම් තැනෙක පසේබුදුවරු නූපදිත් නම් එහි බඹසරවස් නැද්ද?

ප. පටි: එසේ නො කියැයුතු මැ යැ …

ස. අනු: යම් තැනෙක පසේබුදුවරු උපදිත් ද, එහි මැ බඹසරවස් වේ ද? යම් තැනෙක පසේබුදුවරු නූපදිත් ද, එහි බඹසරවස් නැද්ද?

ප. පටිඤ්ඤා: එසේ යැ.

ස. අනු: මධ්‍යමජනපදයෙහි පසේබුදුවරු උපදිති. එහි මැ බඹසරවස් වේ ද? අන් තන්හි බඹසරවස් නැද්ද?

ප. පටි: එසේ නො කියැයුතු මැ යැ …

ස. පු: ‘දෙවියන් කෙරෙහි ශ්‍රාවකයුග්ම පහළ නො වේ’ නු යි දෙවියන් කෙරෙහි බඹසරවස් නැද් ද?

ප. පටිඤ්ඤා: එසේ යැ.

ස. අනු: යම් තැනෙක ශ්‍රාවකයුග්ම පහළ වේ නම් එහි මැ බඹසරවස් වේ ද? යම් තැනෙක ශ්‍රාවකයුග්ම පහළ නො වේ නම් එහි බඹසරවස් නැද්ද?

ප. පටි: එසේ නො කියැයුතු මැ යැ …

ස. අනු: යම් තැනෙක ශ්‍රාවකයුග්ම පහළ වේ නම් එහි මැ බඹසරවස් වේ ද? යම් තැනෙක ශ්‍රාවකයුග්ම පහළ නො වේ නම් එහි බඹසරවස් නැද්ද?

ප. පටිඤ්ඤා: එසේ යැ.

ස. අනු: මගධයෙහි ශ්‍රාවකයුග්ම පහළ විය. එහි මැ බඹසරවස් ඇද්ද? අන් තන්හි බඹසරවස් නැද්ද?

ප. පටි: එසේ නො කියැයුතු මැ යැ …

9\. ප. පු: ‘දෙවියන් කෙරෙහි බඹසරවස් ඇද් ද?

ස. පටිඤ්ඤා: එසේ යැ.

ප. අනු: හැම දෙවියන් කෙරෙහි බඹසරවස් ඇද්ද?

ස. පටි: එසේ නො කියැයුතු මැ යැ …

ප. පු: මිනිසුන් කෙරෙහි බඹසරවස් ඇද් ද?

ස. පටිඤ්ඤා: එසේ යැ.

ප. අනු: හැම මිනිසුන් කෙරෙහි බඹසරවස් ඇද් ද?

ස. පටි: එසේ නො කියැයුතු මැ යැ …

10\. ප. පු: දෙවියන් කෙරෙහි බඹසරවස් ඇද් ද?

ස. පටිඤ්ඤා: එසේ යැ.

ප. අනු: අසංඥසත්ත්‍ව දෙවියන් කෙරෙහි බඹසරවස් ඇද් ද?

ස. පටි: එසේ නො කියැයුතු මැ යැ …

ප. පු: මිනිසුන් කෙරෙහි බඹසරවස් ඇද් ද?

ස. පටිඤ්ඤා: එසේ යැ.

ප. අනු: භික්ෂු භික්ෂුණී උපාසක උපාසිකාවන්ගේ ගමන් නැති පසල්දනව්යෙහි ම්ලෙච්ඡ වූ අවිඥයන් කෙරෙහි බඹසරවස් ඇද් ද?

ස. පටි: එසේ නො කියැයුතු මැ යැ …

11\. ප. පු: දෙවියන් කෙරෙහි බ්‍රහ්මචර්‍ය්‍යවාස ඇද් ද?

ස. වි: යම් තැනක ඇද් ද, එබඳු තැන් ඇත. යම් තැනක නැද් ද, එබඳු තැන් ඇති.

ප. අනු: අසංඥසත්ත්‍ව දෙවියන් කෙරෙහි බඹසරවස් ඇති තැන් ඇද් ද? නැති තැන් ඇද් ද? සංඥසත්ත්‍ව දෙවියන් කෙරෙහි බඹසරවස් ඇති තැන් ඇද් ද? නැති තැන් ඇද් ද?

ස. පටි: එසේ නො කියැයුතු මැ යැ …

12\. ප. පු: දෙවියන් කෙරෙහි බඹසරවස් ඇති තැන් ඇද් ද? නැති තැන් ඇද් ද?

ස. පටිඤ්ඤා: එසේ යැ.

ප. පු: කොතැන්හි ඇද් ද? කොතැන්හි නැද් ද?

ස. වි: අසංඥසත්ත්‍ව දෙවියන් කෙරෙහි බඹසරවස් නැත. සංඥසත්ත්‍ව දෙවියන් කෙරෙහි බඹසරවස් ඇත.

ප. පු: අසංඥසත්ත්‍ව දෙවියන් කෙරෙහි බඹසරවස් නැද් ද?

ස. පටිඤ්ඤා: එසේ යැ.

ප. අනු: සංඥසත්ත්‍ව දෙවියන් කෙරෙහි බඹසරවස් නැද් ද?

ස. පටි: එසේ නො කියැයුතු මැ යැ …

13\. ප. පු: සංඥසත්ත්‍ව දෙවියන් කෙරෙහි බ්‍රහ්මචර්‍ය්‍යවාස ඇද් ද?

ස. පටිඤ්ඤා: එසේ යැ.

ප. අනු: අසංඥසත්ත්‍ව දෙවියන් කෙරෙහි බ්‍රහ්මචර්‍ය්‍යවාස ඇද් ද?

ස. පටි: එසේ නො කියැයුතු මැ යැ …

14\. ප. පු: මිනිසුන් කෙරෙහි බඹසරවස් ඇද් ද?

ස. වි: යම් තැනෙක ඇද් ද, එබඳු තැන් ඇත. යම් තැනක නැද් ද, එබඳු තැන් ඇති.

ප. අනු: මහණ–මෙහෙණ උවසු–උවැසියන්ගේ ගමන් නැති පසල්දනවියෙහි ම්ලෙච්ඡ අවිඥයන් කෙරෙහි බඹසරවස් ඇති තැන් ඇද් ද? නැති තැන් ඇද් ද? මධ්‍යමජනපදයෙහි බඹසරවස් ඇති තැන් ඇද් ද? නැති තැන් ඇද් ද?

ස. පටි: එසේ නො කියැයුතු මැ යැ …

15\. ප. පු: මිනිසුන් කෙරෙහි බඹසරවස් ඇති තැන් ඇද් ද? නැති තැන් ඇද් ද?

ස. පටිඤ්ඤා: එසේ යැ.

ප. පු: කොතැන්හි ඇද් ද? කොතැන්හි නැද්ද?

ස. වි: භික්ෂු භික්ෂුණී උපාසක උපාසිකාවන්ගේ ගමන් නැති ප්‍රත්‍යන්තජනපදයෙහි ම්ලෙච්ඡ අවිඥයන් කෙරෙහි බඹසරවස් නැත. මධ්‍යමජනපදයෙහි බඹසරවස් ඇත.

ප. අනු: භික්ෂු භික්ෂුණී උපාසක උපාසිකාවන්ගේ ගමන් නැති ප්‍රත්‍යන්තජනපදයෙහි ම්ලෙච්ඡ අවිඥයන් කෙරෙහි බඹසරවස් නැද්ද?

ස. පටිඤ්ඤා: එසේ යැ.

ප. පු: මධ්‍යමජනපදයෙහි බඹසරවස් නැද්ද?

ස. පටි: එසේ නො කියැයුතු මැ යැ …

16\. ප. පු: මධ්‍යමජනපදයෙහි බඹසරවස් ඇද්ද?

ස. පටිඤ්ඤා: එසේ යැ.

ප. අනු: භික්ෂු භික්ෂුණී උපාසක උපාසිකාවන්ගේ ගමන් නැති පසල්දනවියෙහි ම්ලෙච්ඡ අවිඥයන් කෙරෙහි බඹසරවස් ඇද්ද?

ස. පටි: එසේ නො කියැයුතු මැ යැ …

17\. ප. පු: දෙවියන් කෙරෙහි බඹසරවස් නැද්ද?

ස. පටිඤ්ඤා: එසේ යැ.

ප. අනු: භගවත්හු විසින් “මහණෙනි, දඹදිව්වැසි මිනිස්සු තුන් කරුණෙකින් උතුරුකුරුදිවයින් වැසි මිනිසුන් ද තව්තිසා වැසි දෙවියන් ද ඉක්මවා සිටිති. කවර තුන් කරුණෙකින යත්: ශුරයෝ යැ, ස්මෘතිමත්හු යැ, මෙහි බඹසරවස් ඇත්තේ යැ යන තුන් කරුණෙනි” යි වදාළ සූත්‍රාන්තයෙක් ඇත්තේ නො වේ ද?

ස. පටිඤ්ඤා: එසේ යැ.

ප. අනු: සැවැත්නුවර මැ බඹසරවස් වෙයි, අන් තන්හි බඹසරවස් නැද්ද?

ස. පටි: එසේ නො කියැයුතු මැ යැ …

18\. ස. පු: අනගැමි පුඟුල්හට පඤ්ච ඔරම්භාගියසංයොජනයෝ ප්‍රහීණයහ, පඤ්ච උද්ධම්භාගියසංයෝජනයෝ අප්‍රහීණයහ. මෙලොවින් ච්‍යුත වූ එ ශුද්ධාවාසයෙහි උපන් අනගැමිහට (අර්‍හත්) ඵලොත්පත්ති කොහි වේ ද?

ප. වි: එ ශුද්ධාවාසයෙහි මැ යැ.

අනු. ඨ: එබැවින් අනගැමි පුඟුලහට පඤ්ච ඔරම්භාගිය සංයොජනයෝ ප්‍රහීණයහ, පඤ්ච උද්ධම්භාගිය සංයොජනයෝ අප්‍රහීණයහ. මෙලොවින් ච්‍යුත වැ එ ශුද්ධාවාසයෙහි උපන් අනගැමිහට එහි දී අර්‍හත්ඵලොත්පත්ති වෙයි.

අනු. පා: එහෙයින් භවත ‘දෙවියන් කෙරෙහි බඹසරවස් නැතැ’ යි නො කියැයුතු මැ යැ …

19\. ස. පු: අනගැමි පුඟුල්හට පඤ්ච ඔරම්භාගිය සංයොජනයෝ ප්‍රහීණයහ, පඤ්ච උද්ධම්භාගිය සංයොජනයෝ අප්‍රහීණයහ. මෙලොවින් ච්‍යුත වැ එ ශුද්ධාවාසයෙහි උපන් අනගැමිහට කෙලෙස්බර බහාතැබීම් කොහි යැ? දුඃඛපරිඥාතය කොහි යැ? ක්ලෙශ ප්‍රහාණ කොහි යැ? නිරොධසාක්‍ෂාත්ක්‍රියා කොහි යැ? අකොප්‍යප්‍රතිවෙධ කොහි යැ?

ප. වි: එහි මැ යැ.

අනු. ඨ: එබැවින් අනගැමි පුඟුලහට පඤ්චොරම්භාගිය සංයොජනයෝ ප්‍රහීණයහ, පඤ්චඋද්ධම්භාගිය සංයොජනයෝ අප්‍රහීණයහ. මෙයින් ච්‍යුත වැ එහි උපන් අනගැමිහට අකොප්‍යප්‍රතිවෙධ එහි වෙයි.

අනු. පා: එහෙයින් භවත ‘දෙවියන් කෙරෙහි බ්‍රහ්මචර්‍ය්‍යවාස නැති’ යි නො කියැයුතු මැ යැ.

ස. පු: අනගැමි පුඟුල්හට පඤ්චොරම්භාගිය සංයොජනයෝ ප්‍රහීණයහ, පඤ්ච උද්ධම්භාගිය සංයොජනයෝ අප්‍රහීණයහ, මෙයින් ච්‍යුත වැ එහි උපන් අනගැමිහට ඵලොත්පත්ති එහි යයි, ක්ලෙශභාරාවහරණ එහි යයි, දුඃඛපරිඥාත එහි යයි, ක්ලෙශප්‍රහාණ එහි යයි, නිරොධ සාක්‍ෂාත් ක්‍රියා එහි යයි, අකොප්‍යප්‍රතිවෙධ එහි යයි ගන්හි නම් “දෙවියන් කෙරෙහි බ්‍රහ්මචර්‍ය්‍යවාස නැති” යි කවර අර්‍ථයෙකින් කියහි.

ප. වි: අනාගාමි පුද්ගල මෙලොව දී භාවිත මාර්‍ගයෙන් ඒ ශුද්ධවාසයෙහි දී ඵල සාක්‍ෂාත් කෙරේ ද, (අන්‍යමාර්‍ගයක් නො වේ ද) එකරුණනි. (එබැවින් දෙවියන් කෙරෙහි බ්‍රහ්මචර්‍ය්‍යවාස නැති’යි සේයි.)

20\. ස. පු: අනාගමි පුද්ගල මෙලොව දී භාවිත මාර්‍ගයෙන් ඒ ශුද්ධාවාසයෙහි දී ඵල සාක්‍ෂාත් කෙරේ ද?

ප. පටිඤ්ඤා: එසේ යැ.

ස. අනු: සොවන් පුඟුල් එහි භාවිත මගින් මෙහි දී ඵල ප්‍රත්‍යක්‍ෂ කෙරේ ද?

ප. පටි: එසේ නො කියැයුතු මැ යැ …

21\. ස. පු: අනාගාමි පුද්ගල මෙලොව දී භාවිත මාර්‍ගයෙන් එ බඹලොව දී ඵල ප්‍රත්‍යක්‍ෂ කෙරේ ද?

ප. පටිඤ්ඤා: එසේ යැ.

ස. අනු: සකෘදාගාමි පුද්ගල මෙලොව පිරිනිවන්පානා පුද්ගල වේ නම් එහි දී භාවිත මාර්‍ගයෙන් මෙහි දී ඵල ප්‍රත්‍යක්‍ෂ කෙරේ ද?

ප. පටි: එසේ නො කියැයුතු මැ යැ …

ස. පු: ශ්‍රොතාපන්න පුද්ගල මෙලොව දී භාවිත මාර්‍ගයෙන් මෙලොව දී ඵල ප්‍රත්‍යක්‍ෂ කෙරේ ද?

ප. පටිඤ්ඤා: එසේ යැ.

ස. අනු: අනාගාමී පුද්ගල එහි දී භාවිත මාර්‍ගයෙන් එහි දී ඵල ප්‍රත්‍යක්‍ෂ කෙරේ ද?

ප. පටි: එසේ නො කියැයුතු මැ යැ …

ස. පු: සකෘදාගාමි පුද්ගල මෙලොව පිරිනිවන්පානා පුද්ගල වේ නම් මෙලොව භාවිත මාර්‍ගයෙන් මෙලොව ඵල ප්‍රත්‍යක්‍ෂ කෙරේ ද?

ප. පටිඤ්ඤා: එසේ යැ.

ස. අනු: අනාගාමි පුද්ගල එහි භාවිත මාර්‍ගයෙන් එහි ඵල ප්‍රත්‍යක්‍ෂ කෙරේ ද?

ප. පටි: එසේ නො කියැයුතු මැ යැ …

22\. ස. පු: ‘ඉධවිහායනිට්ඨ (මෙහි වැස කෙලෙස් නසන)’ පුද්ගලයා විසින් මාර්‍ගය ද වඩනු ලැබේ. ක්ලෙශයෝත් ප්‍රහීණ නො වෙත් ද?

ප. පටිඤ්ඤා: එසේ යැ.

ස. අනු: සොවත්ඵල පසක් කරනු පිණිස පිළිපන් පුද්ගලයා විසින් මාර්‍ගය ද වඩනු ලැබේ. ක්ලෙශයෝත් ප්‍රහීණ නො වෙත් ද?

ප. පටි: එසේ නො කියැයුතු මැ යැ …

23\. ස. පු: ‘ඉධවිහායතිට්ඨ’ පුද්ගලයාහට මාර්‍ගයත් වැඩේ ද, ක්ලෙශයෝත් ප්‍රහීණ නො වෙත් ද?

ප. පටිඤ්ඤා: එසේ යැ (රූපාවචරමාර්‍ගයෙන් හේ ‘ඉධවිහායනිට්ඨ’ වූයෙන් ක්ලෙශප්‍රහාණ නැති)

ස. අනු: සකෘදාගාමිඵල ප්‍රත්‍යක්‍ෂ කරනු පිණිස පිළිපන් පුද්ගලයාහට … අර්‍හත්‍ව සාක්‍ෂාත් කරණය පිණිස පිළිපන් පුද්ගලයාහට මාර්‍ගයත් වැඩේ ද, ක්ලෙශයෝත් ප්‍රහීණ නො වෙත් ද?

ප. පටි: එසේ නො කියැයුතු මැ යැ …

24\. ස. පු: සොවත්ඵල පසක් කරනු පිණිස පිළිපන් පුද්ගලයා විසින් මාර්‍ග ද වඩනු ලැබේ. ක්ලෙශයෝත් ප්‍රහීන නො වෙත් ද?

ප. පටිඤ්ඤා: එසේ යැ

ස. අනු: ඉධවිහායතිට්ඨ පුද්ගලයාහට පෙරපසු නො වී මාර්‍ගයත් වැඩේ ද, ක්ලෙශයොත් ප්‍රහීන වෙත් ද?

ප. පටි: එසේ නො කියැයුතු මැ යැ …

25\. ස. පු: සකෘදාගාමිඵල ප්‍රත්‍යක්‍ෂ කරනු පිණිස පිළිපන් පුද්ගලයාහට … අර්‍හත්‍වය ප්‍රත්‍යක්‍ෂ කරනු පිණිස පිළිපන් පුද්ගලයාහට පෙරපසු නො වී මාර්‍ගයත් වැඩේ ද, ක්ලෙශයෝත් ප්‍රහීණ වෙත් ද?

ප. පටිඤ්ඤා: එසේ යැ.

ස. අනු: ‘ඉධවිහායනිට්ඨ’ පුද්ගලයාහට පෙරපසු නො වී මාර්‍ගයත් වැඩේ ද, ක්ලෙශයෝත් ප්‍රහීණ වෙත් ද?

ප. පටි: එසේ නො කියැයුතු මැ යැ …

26\. ස. පු: අනාගාමී පුද්ගල කළ කරණි ඇතියේ භැවූ බවුන් ඇතියේ එ බඹලොව උපදනේ වේ ද?

ප. පටිඤ්ඤා: එසේ යැ.

ස. අනු: රහත් උපදනේ ද?

ප. පටි: එසේ නො කියැයුතු යැ …

27\. ස. පු: රහත් උපදනේ ද?

ප. පටිඤ්ඤා: එසේ යැ. (එහි පිරිනිවන්පානහු සඳහා පිළින යි.)

ස. අනු: රහත්හට පුනර්‍භව ඇත් ද?

ප. පටි: එසේ නො කියැයුතු මැ යැ …

28\. ස. පු: රහත්හට පුනර්‍භව ඇත් ද?

ප. පටිඤ්ඤා: එසේ යැ.

ස. අනු: රහත්හු භවයෙන් භවයට යෙත් ද, ගතියෙන් ගතියට යෙත් ද, සංසාරයෙන් සංසාරයට යෙත් ද, උපප්‍රාප්තියෙන් උපප්‍රාප්තියට යෙත් ද?

ප. පටි: එසේ නො කියැයුතු මැ යැ …

29\. ස. පු: අනාගාමී පුද්ගල කළ කරණි ඇති වැ වැඩු බවුන් ඇති වැ නො බහාලු (කෙලෙස්) බර ඇති වැ එහි උපදනේ ද?

ප. පටිඤ්ඤා: එසේ යැ.

ස. අනු: (කෙලෙස්) බර බහාලන පිණිස වටාලා මාර්‍ගය වඩා ද?

ප. පටි: එසේ නො කියැයුතු මැ යැ …

30\. ස. පු: අනගැමි පුඟුල් කළ කරණී ඇති වැ වැඩු බවුන් ඇති වැ අවබොධ නො කළ දුක් ඇති වැ නුපුහුන් කෙලෙස් ඇති වැ ප්‍රත්‍යක්‍ෂ නො කළ නිරොධය ඇති වැ ප්‍රතිවෙධ නො කළ රහත් බව ඇති වැ එහි (ශුද්ධාවාසයෙහි) උපදී ද?

ප. පටිඤ්ඤා: එසේ යැ.

ස. අනු: අර්‍හත්‍වප්‍රතිවෙධය පිණිස වටාලා මාර්‍ගය වඩා ද?

ප. පටි: එසේ නො කියැයුතු මැ යැ …

31\. ස. පු: අනගැමි පුඟුල් කළ කරණී ඇති වැ වැඩු බවුන් ඇති වැ නො බහාලු (කෙලෙස්) බර ඇති වැ එහි (ශුද්ධාවාසයෙහි) උපදී, භාරාවහරණ පිණිස වටාලා මාර්‍ගය නො වඩා ද?

ප. පටිඤ්ඤා: එසේ යැ

ස. අනු: නො බහාලු (කෙලෙස්) බර ඇති වත් එහි පිරිනිවේ ද?

ප. පටි: එසේ නො කියැයුතු මැ යැ …

32\. ස. පු: අනගැමි පුඟුල් කළ කරණී ඇති වැ වැඩු බවුන් ඇති වැ අවබොධ නො කළ දුක් ඇති වැ නුපුහුන් කෙලෙස් ඇති වැ ප්‍රත්‍යක්‍ෂ නො කළ නිරොධය ඇති වැ ප්‍රතිවෙධ නො කළ අර්‍හත්‍ව ඇති වැ එ ශුද්ධාවාසයෙහි උපදි. අර්‍හත්‍වප්‍රතිවෙධය පිණිස වටාලා මාර්‍ගභාවනා නො කෙරේ ද?

ප. පටිඤ්ඤා: එසේ යැ

ස. අනු: ප්‍රතිවෙධ නො කළ අර්‍හත්‍වය ඇති වත් එහි පිරිනිවේ ද?

ප. පටි: එසේ නො කියැයුතු මැ යැ …

ප. උදා: යම්සේ මෘග තෙම ශල්‍යයෙන් විදුනාලද්දේ දුරටත් ගොස් කලුරිය කෙරේ ද? එසෙයින් මැ අනාගාමි පුද්ගල මෙහි දී භාවිතමාර්‍ගයෙන් එහි (ශුද්ධාවාසයෙහි) දී ඵලය ප්‍රත්‍යක්‍ෂ කෙරෙයි.

ස. උදා: යම්සේ මෘග තෙම ශල්‍යයෙන් විදුනාලද්දේ දුරටත් ගොස් ශල්‍ය සහිත වැ මැ කලුරිය කෙරේ ද? එසෙයින් මැ අනාගාමී පුද්ගල මෙ මිනිස්ලොව දී භාවිත මාර්‍ගයෙන් එ ශුද්ධාවාසයෙහි දී (රාගාදි) ශල්‍ය සහිත වැ මැ පිරිනිවේ ද?

ප. පටි: එසේ නො කියැයුතු මැ යැ …

බ්‍රහ්මචරියකථා නිමි.
