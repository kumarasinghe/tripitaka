ත්‍රිපිටකය » අභිධර්ම පිටකය » කථාවස්‌තුප්‍රකරණය 1 » 4. ඔධිසොකථා

# 1.4. ඔධිසොකථා

**\[සම්මිතියනිකාවැසියන් ආදි කිසි කෙනෙක් නානාභිසමය විසින් දුඃඛ දර්‍ශනාදීන් එක් එක් දෙසකින් ශ්‍රොතාපන්නාදින්ගේ ක්ලෙශප්‍රහාණය කැමැති වෙත් ද, උන්ගේ ලබ්ධි බිඳුනට ඔධිසො කථා එයි.\]**

1\. ස. පු: එක් එක් දෙසෙකින් කෙලෙසුන් හැරපියන්නේ වේ ද?

ප. පටිඤ්ඤා: එසේ යැ.

ස. පු: සොවත්ඵල පසක් කරන්නට පිළිපන් පුඟුල් දුඃඛදර්‍ශනයෙන් කුමක් හැරපියන්නේ වේ ද

ප.වි: සත්කායදෘෂ්ටි විචිකිත්සා ශීලව්‍රතපරාමර්‍ශ හා තදෙකස්ථ වැ සිටුනා එකදෙශ ක්ලෙශ කෙනකුන් හැරපියයි.

ස.අනු: එකදෙශයකින් සෝවන් වූයේ ද? එකදෙශයකින් සෝවන් නො වූයේ ද? එකදෙශයකින් සොවත්ඵලයට පැමිණියේ ප්‍රතිලබ්ධ වැ අධිගත වැ සාක්‍ෂාත්කෘත වැ එයට එළඹ වාස කෙරේ ද? එකදෙශයකින් නාමකයින් ස්පර්‍ශ කොට ගෙන වාස කෙරේ ද? එකදෙශයකින් නාමකයින් ස්පර්‍ශ නො කොටගෙන වාස කෙරේ ද? එකදෙශයකින් සත්තක්ඛත්තුපරම, කොලංකොල, එකබීජී වූයේ ද? එකදෙශයකින් බුදුන් කෙරෙහි … ධර්‍මය කෙරෙහි … සඞ්ඝයා කෙරෙහි … අවෙත්‍යප්‍රසාදයෙන් සමන්වාගත වූයේ ද? \[එකදෙශයකින්\] ආර්‍ය්‍යකාන්තශීලයෙන් සමන්වාගත වේ ද? එකදෙශයකින් ආර්‍ය්‍යකාන්තශීලයෙන් සමන්වාගත නො වේ ද?

ප. පටි: (එකදෙශයෙකින් සොවන් ආදි බව නො ලැබෙනුයෙන්) එසේ නො කියැයුතු මැ යැ …

2\. ස. පු: සමුදයදර්‍ශනයෙන් කුමක් හැරපියන්නේ වේ ද?

ප.වි: සත්කායදෘෂ්ටි විචිකිත්සා ශීලව්‍රතපරාමර්‍ශ හැරපියයි. තදෙකස්ථ වැ සිටුනා ක්ලෙශෛකදෙශයනුදු හැරපියයි.

ස. අනු: එකදෙශයකින් සෝවන් වූයේ ද? එකදෙශයකින් සෝවන් නො වූයේ ද? … එකදෙශයකින් ආර්‍ය්‍යකාන්තශීලයෙන් සමන්වාගත වූයේ ද? එකදෙශයකින් ආර්‍ය්‍යකාන්තශීලයෙන් සමන්වාගත නො වූයේ ද?

ප. පටි: එසේ නො කියැයුතු මැ යැ …

3\. ස. පු: නිරොධ දර්‍ශනයෙන් කුමක් හැරපියන්නේ වේ ද?

ප. වි: විචිකිත්සා ශීලව්‍රතපරාමර්‍ශ හා තදෙකස්ථ වැ සිටුනා ක්ලෙශෛකදෙශයන් හැරපියයි.

ස. අනු: එකදෙශයකින් සෝවන් වූයේ ද? එකදෙශයකින් සෝවන් නො වූයේ ද? … එකදෙශයකින් ආර්‍ය්‍යකාන්තශීලයෙන් සමන්වාගත වූයේ ද එකදෙශයකින් ආර්‍ය්‍යකාන්තශීලයෙන් සමන්වාගත නො වූයේ ද?

ප. පටි: එසේ නො කියැයුතු මැ යැ …

4\. ස. පු: මාර්‍ගදර්‍ශනයෙන් කුමක් හැරපියන්නේ වේ ද?

ප.වි: ශීලව්‍රතපරාමර්‍ශය හා තදෙකස්ථ වැ සිටුනා ක්ලෙශයනුදු හැරපියයි.

ස. අනු: එකදෙශයකින් සෝවන් වූයේ ද? එකදෙශයකින් සෝවන් නො වූයේ ද? එකදෙශයකින් ශ්‍රොතාපත්තිඵලප්‍රාප්ත වූයේ ප්‍රතිලබ්ධ වැ අධිගත වැසාක්‍ෂාත්කෘත වැ උපයාගෙන වෙසේ ද? එකදෙශයකින් නාමකයින් පැහැසගෙන වෙසේ ද, එකදෙශයකින් නාමකයින් පැහැස නො ගෙන වෙසේ ද? එකදෙශයකින් සත්තක්ඛත්තු පරම, කොලංකොල, එකබීජී වූයේ ද? \[එකදෙශයකින්\] බුදුන් කෙරෙහි … ධර්‍මය කෙරෙහි … සඞ්ඝයා කෙරෙහි … අවෙත්‍යප්‍රසාදයෙන් සමන්නාගත වූයේ ද? \[එකදෙශයකින්\] ආර්‍ය්‍යකාන්තශීලයෙන් සමන්වාගත වූයේ ද? එකදෙශයකින් ආර්‍ය්‍යකාන්තශීලයෙන් සමන්වාගත නො වූයේ ද?

ප. පටි: එසේ නො කියැයුතු මැ යැ …

5\. ස. පු: සකෘදාගාමිඵලය ප්‍රත්‍යක්‍ෂ කරන පිණිස පිළිපන් පුඟුල් දුඃඛදර්‍ශනයෙන් කුමක් හැරපියන්නේ වේ ද?

ප.වි: ඔළාරික කාමරාගය හැරපියයි, ඔළාරික ව්‍යාපාදය හා තදෙකස්ථ වැ සිටුනා ක්ලෙශයනුදු හැරපියයි.

ස. අනු: එකදෙශයකින් සකෘදාගාමී වූයේ ද? එකදෙශයකින් සකෘදාගාමී නො වූයේ ද? එකදෙශයකින් සකෘදාගාමීඵලප්‍රාප්ත වූයේ පිළිවිදිනා ලදු වැ පිළිලදු වැ දන්නා ලදුවැ පසක් කරන ලදු වැ උපයාගෙන වාස කෙරේ ද? \[එකදෙශයකින්\] කයින් සපර්‍ශ කොට ගෙන වාස කෙරේ ද? එකදෙශයකින් කයින් සපර්‍ශ නො කොටගෙන වාස කෙරේ ද?

ප. පටි: එසේ නො කියැයුතු මැ යැ …

6\. ස. පු: සමුදය දර්‍ශනයෙන් කුමක් හැරපියන්නේ වේ ද?

ප. වි: ඔළාරික කාමරාගය හැරපියයි, ඔළාරික ව්‍යාපාදය හා තදෙකස්ථ වැ සිටුනා ක්ලෙශෛකදෙශයනුදු හැරපියයි.

ස. අනු: එකදෙශයකින් සකෘදාගාමී වූයේ ද? එකදෙශයකින් සකෘදාගාමී නො වූයේ ද? එකදෙශයකින් සකෘදාගාමීඵලප්‍රාප්ත වූයේ ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද? \[එකදෙශයකින්\] නාමකයින් සපර්‍ශ කොටගෙන වාස කෙරේ ද? එකදෙශයකින් නාමකයින් සපර්‍ශ නො කොටගෙන වාස කෙරේ ද?

ප. පටි: එසේ නො කියැයුතු මැ යැ …

7\. ස. පු: නිරොධදර්‍ශනයෙන් කුමක් හැරපියන්නේ වේ ද?

ප. වි: ඔළාරික ව්‍යාපාද හැරපියයි. තදෙකස්ථ වැ සිටුනා ක්ලෙශෛකදෙශයනුදු හැරපියයි.

ස. අනු: එකදෙශයකින් සකෘදාගාමී වූයේ ද? එකදෙශයකින් සකෘදාගාමී නො වූයේ ද? එකදෙශයකින් සකෘදාගාමීඵලප්‍රාප්ත වූයේ ද? ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද, එකදෙශයකින් නාමකයින් සපර්‍ශ කොටගෙනවාස කෙරේ ද? එකදෙශයකින් නාමකයින් සපර්‍ශ කොට නො ගෙන වාස කෙරේ ද?

ප. පටි: එසේ නො කියැයුතු මැ යැ …

8\. ස. පු: මාර්‍ගදර්‍ශනයෙන් කුමක් හැරපියන්නේ වේ ද?

ප. වි: ඔළාරික ව්‍යාපාද හැරපියයි. තදෙකස්ථ වැ සිටුනා ක්ලෙශයනුදු හැරපියයි.

ස. අනු: එකදෙශයකින් සකෘදාගාමී වූයේ ද? එකදෙශයකින් සකෘදාගාමී නො වූයේ ද? එකදෙශයකින් සකෘදාගාමීඵලස්ථ වූයේ ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද? \[එකදෙශයකින්\] නාමකයින් සපර්‍ශ කොටගෙනවාස කෙරේ ද? එකදෙශයකින් නාමකයින් සපර්‍ශ නො කොට ගෙන වාස කෙරේ ද?

ප. පටි: එසේ නො කියැයුතු මැ යැ …

9\. ස. පු: අනාගාමිඵල පසක් කරන්නට පිළිපන් පුඟුල් දුඃඛදර්‍ශනයෙන් කුමක් හැරපියන්නේ වේ ද?

ප. වි: අණුසහගත කාමරාගය හැරපියයි. අණුසහගත ව්‍යාපාදය හා තදෙකස්ථ වැ සිටුනා එකදෙශක්ලෙශයනුදු හැරපියයි.

ස. අනු: එකදෙශයකින් අනාගාමී වූයේ ද? එකදෙශයකින් අනාගාමී නො වූයේ ද? එකදෙශයකින් අනාගාමීඵලප්‍රාප්ත වූයේ ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද, \[එකදෙශයකින්\] නාමකයින් සපර්‍ශ කොටගෙන වාස කෙරේ ද? එකදෙශයකින් නාමකයින් සපර්‍ශ කොට නො ගෙන වාස කෙරේ ද? එකදෙශයකින් අන්තරාපරිනිබ්බායී … උපහච්වපරිනිබ්බායී … අසඞ්ඛාරපරිනිබ්බායී … සසඞ්ඛාරපරිනිබ්බායී … උද්ධංසොතඅකනිට්ඨගාමී වේ ද? එකදෙශයකින් උද්ධංසොතඅකනිට්ඨගාමී නොවේ ද?

ප. පටි: එසේ නො කියැයුතු මැ යැ …

10\. ස. පු: සමුදය දර්‍ශනයෙන් කුමක් හැරපියන්නේ වේ ද?

ප. වි: අණුසහගත කාමරාගය හැරපියයි. අණුසහගත ව්‍යාපාදය හා තදෙකස්ථ වැ සිටුනා එකදෙශක්ලෙශයනුදු හැරපියයි.

ස. අනු: එකදෙශයකින් අනාගාමී වූයේ ද? එකදෙශයකින් අනාගාමී නො වූයේ ද? … එකදෙශයකින් උද්ධංසොතඅකනිට්ඨගාමී වූයේ ද? එකදෙශයකින් උද්ධංසොතඅකනිට්ඨගාමී නො වූයේ ද?

ප. පටි: එසේ නො කියැයුතු මැ යැ …

11\. ස. පු: නිරොධදර්‍ශනයෙන් කුමක් හැරපියන්නේ වේ ද?

ප. වි: අණුසහගත ව්‍යාපාදය හැරපියයි, තදෙකස්ථ ක්ලෙශෛකදෙශයනුදු හැරපියයි.

ස. අනු: එකදෙශයකින් අනාගාමී වූයේ ද? එකදෙශයකින් අනාගාමී නො වූයේ ද? … එකදෙශයකින් උද්ධංසොත අකනිට්ඨගාමී වූයේ ද? එකදෙශයකින් උද්ධංසොතඅකනිට්ඨගාමී නො වූයේ ද?

ප. පටි: එසේ නො කියැයුතු මැ යැ …

12\. ස. පු: මාර්‍ගදර්‍ශනයෙන් කුමක් හැරපියන්නේ වේ ද?

ප. වි: තදෙකස්ථ ක්ලෙශයනුදු හැරපියයි.

ස. අනු: එකදෙශයකින් අනාගාමී වූයේ ද? එකදෙශයකින් අනාගාමී නො වූයේ ද? එකදෙශයකින් අනාගාමීඵලප්‍රාප්ත වූයේ ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද? \[එකදෙශයකින්\] නාමකයින් සපර්‍ශ කොට ගෙන වාස කෙරේ ද? එකදෙශයකින් නාමකයින් සපර්‍ශ නො කොටගෙන වාස කෙරේ ද? එකදෙශයකින් අන්තරාපරිනිබ්බායී වූයේ ද? එකදෙශයකින් උපහච්ව පරිනිබ්බායී … අසංඛාර පරිනිබ්බායී … සසංඛාර පරිනිබ්බායී …. උද්ධංසොතඅකනිට්ඨගාමී වූයේ ද? එකදෙශයකින් උද්ධංසොතඅකනිට්ඨගාමී නො වූයේ වේ ද?

ප. පටි: එසේ නො කියැයුතු මැ යැ …

13\. ස. පු: අර්‍හත්‍වය සාක්‍ෂාත් කරන පිණිස පිළිපන් පුඟුල් දුඃඛ දර්‍ශනයෙන් කුමක් හැරපියන්නේ වේ ද?

ප. වි: රූපරාග යැ අරූපරාග යැ මාන යැ උද්ධච්ව යැ අවිජ්ජා හා තදෙකාර්‍ථ වූ ක්ලෙශෛකදෙශයනුදු හැරපියයි.

ස. අනු: එකදෙශයකින් අර්‍හත් වූයේ ද? එකදෙශයකින් අර්‍හත් නො වූයේ ද? එකදෙශයකින් අර්‍හත්ඵලප්‍රාප්ත වූයේ ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද? \[එකදෙශයකින්\] නාමකයින් සපර්‍ශ කොටගෙන වාස කෙරේ ද? එකදෙශයකින් නාමකයින් සපර්‍ශ නො කොටගෙන වාස කෙරේ ද? එකදෙසෙකින් වීතරාග, වීතදොස වීතමොහ වේද? එකදෙශයකින් කළකරණී ඇතියේ බහා තැබූ කෙලෙස් බර ඇතියේ පැමිණි ස්වාර්‍ථ ඇතියේ ක්‍ෂය කළ භවසංයොජන ඇතියේ සම්‍යග්ඥානයෙන් දැන කෙලෙසුන් කෙරෙන් විමුක්ත වූයේ නඟා හළ අවිද්‍යාපරිඝ (අගුළු) ඇතියේ විසුළ (කර්‍මාභිසංස්කාර සඞ්ඛ්‍යාත) ඉන්‍ද්‍රඛීල ඇතියේ ඔරම්භාගිය සංයොජන සඞ්ඛ්‍යාත අගුළු රහිත වූයේ ආර්‍ය්‍ය වූයේ හෙලූ මානධ්වජ ඇතියේ බහාලූ (ස්කන්‍ධාදි) බර ඇතියේ (යොගයෙන් හා ක්ලෙශයෙන්) විසංයුක්ත වූයේ මොනොවට දිනූ ක්ලෙශවිජය ඇතියේ වේ ද? ඔහු විසින් දුඃඛය පරිඥාත යැ, සමුදය ප්‍රහීණ යැ, නිරොධය සාක්‍ෂාත්කෘත යැ, මාර්‍ග භාවිත ද, අභිඥෙයය අභිඥාත යැ, පරිඥෙයය පරිඥාත යැ ප්‍රහාතව්‍යය ප්‍රහීණ යැ භාවිතව්‍යය භාවිත ද සාක්‍ෂාත්කර්‍තව්‍යය සාක්‍ෂාත්කෘත යැ (සාක්‍ෂාත්කර්‍තව්‍යය එකදෙශයකින් සාක්‍ෂාත්කෘත වේ ද,) සාක්‍ෂාත්කර්‍තව්‍යය එකදෙශයෙකින් සාක්‍ෂාත්කෘත නො වේ ද?

ප. පටි: එසේ නො කියැයුතු මැ යැ …

14\. ස. පු: සමුදයදර්‍ශනයෙන් කුමක් හැරපියන්නේ වේ ද?

ප. වි: රූපරාගය අරූපරාගය හැරපියයි. මාන යැ උද්ධච්ව යැ අවිද්‍යා හා තදෙකස්ථ ක්ලෙශෛකදෙශයනුදු හැරපියයි.

ස. අනු: එකදෙශයකින් රහත් වූයේ ද? එකදෙශයකින් රහත් නො වූයේ … පසක් කළ යුතු දැය එකදෙශයකින් පසක් කෙළේ ද? පසක් කළයුතු දැය එකදෙශයකින් පසක් නො කෙළේ ද?

ප. පටි: එසේ නො කියැයුතු මැ යැ …

15\. ස. පු: නිරොධදර්‍ශනයෙන් කුමක් හැරපියන්නේ වේ ද?

ප. වි: මානය හැරපියයි උද්ධච්ව අවිද්‍යා දෙක හා තදෙකස්ථ වැ සිටුනා එකදෙශක්ලෙශයනුදු හැරපියයි.

ස. අනු: එකදෙශයකින් රහත් වූයේ ද? එකදෙශයකින් රහත් නො වූයේ ද … පසක් කළ යුතු දැය එකදෙශයකින් පසක් කළේ ද, පසක් කළයුතු දැය එකදෙශයකින් පසක් නො කෙළේ ද?

ප. පටි: එසේ නො කියැයුතු මැ යැ …

16\. ස. පු: මාර්‍ගදර්‍ශනයෙන් කුමක්, හැරපියන්නේ වේ ද?

ප. වි: උද්ධච්වය හැරපියයි අවිද්‍යාව හා තදෙකාර්‍ථ වැ සිටුනා ක්ලෙශයනුදු හැරපියයි.

ස. අනු: එකදෙශයකින් රහත් වූයේ ද? එකදෙශයකින් රහත් නො වූයේ ද? එකදෙශයකින් රහත් බවට පැමිණියේ ප්‍රතිලබ්ධ වැ අධිගත වැ සාක්‍ෂාත්කෘත වැ උපයාගෙන වාස කෙරේ ද? එකදෙශයකින් නාමකයින් සපර්‍ශ කොටගෙන වාස කෙරේ ද, \[එකදෙශයකින්\] නාමකයින් සපර්‍ශ නො කොට වාස කෙරේ ද? එකදෙශයකින් පුහුන් රාග ඇතියේ පුහුන් ද්වෙෂ ඇතියේ පුහුන් මොහ ඇතියේ කළ කරණී ඇතියේ බහා තැබූ කෙලෙස් බර ඇතියේ පැමිණි ස්වාර්‍ථ ඇතියේ ක්‍ෂය කළ භවසංයොජන ඇතියේ මොනොවට දැන මිදුණේ නගාලු අවිද්‍යා පරිඝ ඇතියේ විසුළ කර්‍මාභිසංස්කාර පරිඛා ඇතියේ උපුළ තෘෂ්ණා සඞ්ඛ්‍යාත ඉන්‍ද්‍රඛීල ඇතියේ නෙරැලූ ඔරම්භාගියසංයොජන නමැති අගුළු ඇතියේ නිෂ්ක්ලෙශ වූයේ හෙලූ මානධ්වජ ඇතියේ හෙලූ (ස්කන්‍ධාදි) බර ඇතියේ (යොගයෙන් හා ක්ලෙශයෙන්) විසංයුක්ත වූයේ මොනොවට දිනූ ක්ලෙශවිජය ඇතියේ වේ ද? ඔහු විසින් දුඃඛය පරිඥාත යැ, සමුදය ප්‍රහීණ යැ, නිරොධය සාක්‍ෂාත්කරන ලද යැ, මාර්‍ගය භාවිත යැ, අභිඥෙයය අභිඥාත යැ, පරිඥෙයය පරිඥාත යැ, ප්‍රහාතව්‍යය ප්‍රහීණ යැ, භාවිතව්‍යය භාවිත යැ, සාක්‍ෂාත්කර්‍තව්‍යය සාක්‍ෂාත්කෘත යැ, (සාක්‍ෂාත්කර්‍තව්‍යය එකදෙශයෙකින් සාක්‍ෂාත්කෘත වේ ද,) සාක්‍ෂාත්කර්‍තව්‍යය එකදෙශයෙකින් සාක්‍ෂාත්කෘත නො වේ ද?

ප. පු: එසේ නො කියැයුතු මැ යැ …

17\. ප. පු: ‘එක් එක් දෙසෙකින් කෙලෙසුන් හැරපියන්නේ වේ’ යයි නො කියැයුතු වේ ද?

ස. පටිඤ්ඤා: එසේ යැ.

ප.අනු: භාග්‍යවතුන් විසින් වදාළේ නො වේ ද?

“නුවණැත්තේ රිදියෙහි මලහරනා තරහල්පුතක්හු සෙයින් තමාගේ (රාගාදි කෙලෙස්) මල අනුක්‍රමයෙන් ක්‍ෂණක්‍ෂණයෙහි ටික ටික බැහැර කරන්නේ යයි” වදාළ සුත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

ප. නිග: එයින් ‘එක් එක් දෙසෙකින් කෙලෙසුන් හැරපියන්නේ වේ’ යයි කියැයුතු මැ යැ.

18\. ස. පු: එක් එක් දෙසෙකින් කෙලෙසුන් හැරපියන්නේ වේ ද?

ප. පටිඤ්ඤා: එසේ යැ.

ස. අනු: භාග්‍යවතුන් විසින් වදාරන ලද නො වේ ද?

“ඒ සොවත් ඵල පසක් කරනුවට පිළිපන් පුඟුල්හු විසින් ශ්‍රොත්‍රාපත්තිමාර්‍ගසම්පත්තිය හා සමග මැ සත්කායදෘෂ්ටි ද විචිකිත්සා ද යම් කිසි ශීලව්‍රතයෙක් හෝ ඇත් නම් එ දැ යි තුන් ධර්‍ම කෙනෙක් හැරපියන ලද්දාහු වෙති. සතර අපායෙන් ද මිදුණේ ඔළාරික කරුණු සයක් ද කරන්නට නො නිසි වේ” යයි

වදාළ සුත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

ස. නිග: එයින් “එක් එක් දෙසෙකින් කෙලෙසුන් හැරපියන්නේ වේ” යයි නො කියැයුතු මැ යැ.

19\. ස. පු: එක් එක් දෙසෙකින් කෙලෙසුන් හැරපියන්නේ වේ ද?

ස. පටිඤ්ඤා: එසේ යැ.

ස. අනු: භාග්‍යවතුන් විසින් වදාළේ නො වේ ද?

“මහණෙනි. යම් කලෙකැ ආර්‍ය්‍යශ්‍රාවකහට ‘සමුදය ස්වභාවය ඇති යම් කිසිවක් ඇත් නම් එ හැම නිරොධස්වභාවය ඇතැ’යි විරජ වූ වීතමල වූ දහම් ඇස උපන්නේ වේ ද, මහණෙනි, මාර්‍ගොත්පාදය හා සමග ආර්‍ය්‍යශ්‍රාවකහට සක්කායදෘෂ්ටි යැ විචිකිත්සා යැ ශීලව්‍රතපරාමාර්‍ශ යැ යන තුන් සංයොජනයෝ ප්‍රහීණ වෙති”යි වදාළ සුත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

ස. නිග: එයින් "එක් එක් දෙසෙකින් කෙලෙසුන් හැරපියන්නේ වේ" යයි නො කියැයුතු මැ යැ.

ඔධිසො කථා නිමි.
