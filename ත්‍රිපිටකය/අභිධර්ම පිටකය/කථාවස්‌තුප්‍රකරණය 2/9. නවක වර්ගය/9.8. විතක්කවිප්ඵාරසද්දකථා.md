ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 9. නවක වර්ගය

# 9.8. විතක්කවිප්ඵාරසද්දකථා

**\[‘විතර්‍කවිචාර වාක්සංස්කාරයහ’ යි වදාළෙන් විතර්‍කණය කරන්නහුගේ විතර්‍කවිස්ථාරය ශබ්ද වේ’ යයි ලබ්ධි ගත් පූර්‍වශෛලියයන්ගේ වාද බිඳුනට ‘විතක්කවිප්ඵාරසද්දකථා’ එයි.\]**

1\. ස. පු: සර්‍වප්‍රකාරයෙන් විතර්‍කවිචාර කරන්නහුගේ විතර්‍ක විස්ඵාරය ශබ්ද වේ ද?

ප. පටිඤ්ඤා: එසේ යැ.

ස. අනු: සර්‍වප්‍රකාරයෙන් ස්පර්‍ශ කරන්නහුගේ ස්පර්‍ශවිස්ඵාරය ශබ්ද වේ ද, සර්‍වප්‍රකාරයෙන් වෙදනා විඳුනහුගේ වෙදනාවිප්ඵාරය ශබ්ද වේ ද, සර්‍වප්‍රකාරයෙන් සඤ්ජානන කරන්නහුගේ සඤ්ඤාවිප්ඵාරය ශබ්ද වේ ද, සර්‍වප්‍රකාරයෙන් චෙතනා කරන්නහුගේ චෙතනාවිප්ඵාරය ශබ්ද වේ ද? සර්‍වප්‍රකාරයෙන් චින්තන කරන්නහුගේ චිත්තවිප්ඵාරය ශබ්ද වේ ද, සර්‍වප්‍රකාරයෙන් ස්මරණය කරන්නහුගේ සතිවිප්ඵාරය ශබ්ද වේ ද, සර්‍වප්‍රකාරයෙන් ප්‍රජානන කරන්නහුගේ පඤ්ඤාවිප්ඵාරය ශබ්ද වේ ද?

ප. පටි: එසේ නො කියැයුතු යැ …

2\. ස. පු: සර්‍වප්‍රකාරයෙන් විතර්‍කවිචාර කරන්නහුගේ විතර්‍කවිස්ඵාරය ශබ්ද වේ ද?

ප. පටිඤ්ඤා: එසේ යැ.

ස. අනු: විතර්‍කවිස්ඵාර ශබ්දය ශ්‍රොත්‍රවිඥෙය වේ ද, ශ්‍රොත්‍රයෙහි ගැටේ ද, ශ්‍රොත්‍රයාගේ ආපාථයට පැමිණේ ද?

ප. පටි: එසේ නො කියැයුතු යැ …

3\. ස. පු: විතර්‍කවිස්ඵාරශබ්දය ශ්‍රොත්‍රවිඥෙය නො වූයේ ශ්‍රොත්‍රයෙහි නො හැනෙන්නේ ශ්‍රොත්‍රයාගේ ආපාථයට නො පැමිණෙන්නේ නො?

ප. පටිඤ්ඤා: එසේ යැ.

අනු. ඨ: ඉදින් විතර්‍කවිස්ඵාරශබ්දය ශ්‍රොත්‍රවිඥෙය නො වේ නම්, ශ්‍රොත්‍රයෙහි නො හැනෙන්නේ නම්, ශ්‍රොත්‍රයාගේ ආපාථයට නො පැමිණෙන්නේ නම්,

අනු. පා: භවත, ‘සර්‍වප්‍රකාරයෙන් විතර්‍කවිචාර කරන්නහුගේ විතර්‍කවිස්ඵාරය ශබ්දයෙකි’ යි නො කියැයුතු මැ යැ.

විතක්කවිප්ඵාරසද්දකථා නිමි.
