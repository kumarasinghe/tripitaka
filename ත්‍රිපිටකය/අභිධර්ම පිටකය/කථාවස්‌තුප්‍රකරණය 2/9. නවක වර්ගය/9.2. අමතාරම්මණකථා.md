ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 9. නවක වර්ගය

# 9.2. අමතාරම්මණකථා

**\[“නිබබානං මඤ්ඤති” යනාදිය නුනුවණින් ගෙන ‘අමතාරම්මණය සංයොජන වෙති’ යි පූර්‍වශෛලියයන් සෙයින් ලබ්ධි ගත්තවුන්ගේ වාද බිඳුනට ‘අමතාරම්මණකථා’ එයි.\]**

1\. ස. පු: අමෘතාලම්බනය සංයොජන වේ ද?

ප. පටිඤ්ඤා: එසේ යැ.

ස. අනු: නිවන සංයොජනයට නිසි වේ ද, ග්‍රන්‍ථයන් විසින් ග්‍රථනය කළයුතු වේ ද, ඔඝයන් විසින් ගැලියයුතු වේ ද, යොගයන් විසින් යෙදියයුතු වේ ද, නීවරණයට හිත වේ ද, පරාමර්‍ශයන් විසින් පරාමර්‍ශ කළයුතු වේ ද, උපදානයනට හිත වේ ද, සංක්ලෙශයනට හිත වේ ද?

ප. පටි: එසේ නො කියැයුතු යැ …

ස. අනු: නිවන අසංයොජනිය අගන්‍ථනීය … අසංකිලෙසිය නො වේ ද?

ප. පටිඤ්ඤා: එසේ යැ.

අනු. ඨ: ඉදින් නිවන අසංයොජනිය … අසංකිලෙසිය වේ නම්,

අනු. පා: භවත ‘අමෘතාලම්බනය (නිවන) සංයොජනය’ යි නො කියැයුතු මැ යැ.

2\. ස. පු: අමෘතය අරභයා රාගය උපදනේ වේ ද?

ප. පටිඤ්ඤා: එසේ යැ.

ස. අනු: අමෘතය රාගකාරණයට හිත වේ ද, රඤ්ජනයට යුතු වේ ද, කාමනා කළයුතු වේ ද, (කුලමදාදි) මද ඉපැදවියයුතු වේ ද, බන්‍ධනීය වේ ද, මූර්ඡනීය වේ ද?

ප. පටි: එසේ නො කියැයුතු යැ …

ස. අනු: අමෘතය රාගකාරණයට හිත නො වන්නේ රජනීය නො වන්නේ කමනීය නො වන්නේ මදනීය නො වන්නේ බන්‍ධනීය නො වන්නේ මූර්ඡනීය නො වන්නේ නො?

ප. පටිඤ්ඤා: එසේ යැ.

අනු. ඨ: ඉදින් අමෘතය රාගස්ථානිය නො වේ නම්, රජනීය නො වේ නම්, කමනීය නො වේ නම්, මදනීය නො වේ නම්, බන්‍ධනීය නො වේ නම්, මූර්ඡනීය නො වේ නම්,

අනු. පා: භවත, ’අමෘතය අරභයා රාගය උපදී’ යයි නො කියැයුතු යැ.

3\. ස. පු: අමෘතය (නිවන) ඇරැබ (අරමුණු කොට) ද්වෙෂය උපදනේ වේ ද?

ප. පටිඤ්ඤා: එසේ යැ.

ස. අනු: අමෘතය ද්වෙෂකාරණයට හිත වේ ද? කොපකාරණයට හිත වේ ද? ප්‍රතිඝකාරණයට හිත වේ ද?

ප. පටි: එසේ නො කියැයුතු යැ …

ස. අනු: අමෘතය ද්වෙෂකාරණයට හිත නො වන්නේ කොපකාරණයට හිත නො වන්නේ ප්‍රතිඝකාරණයට හිත නො වන්නේ නො?

ප. පටිඤ්ඤා: එසේ යැ.

අනු. ඨ: ඉදින් අමෘතය ද්වෙෂකාරණයට හිත නො වන්නේ කොපකාරණයට හිත නො වන්නේ ප්‍රතිඝකාරණයට හිත නො වන්නේ වේ නම්,

අනු. පා: භවත, ’අමෘතය ඇරැබ ද්වෙෂය උපදි’ යයි නො කියැයුතු යැ.

4\. ස. පු: නිවන් ඇරැබ මොහය උපදනේ වේ ද?

ප. පටිඤ්ඤා: එසේ යැ.

ස. අනු: නිවන මොහකාරණයට හිත වේ ද? අඥාන කරණ වේ ද, අචක්‍ෂුෂ්කරණ වේ ද, ප්‍රඥා නිරොධයට හිත වේ ද, විඝාතපාක්‍ෂික වේ ද? අනිර්‍වාණසංවර්‍තනිය වේ ද?

ප. පටි: එසේ නො කියැයුතු යැ …

ස. අනු: නිවන මොහස්ථානිය නො වන්නේ අඥාන කරණ නො වන්නේ අචක්‍ෂුෂ්කරණ නො වන්නේ ප්‍රඥාවර්‍ධනයට හිත වනුයේ යේ මැ විඝාතපාක්‍ෂික නො වන්නේ නිර්‍වාණ සංවර්‍තනික වන්නේ නො?

ප. පටිඤ්ඤා: එසේ යැ.

අනු. ඨ: ඉදින් නිවන මොහස්ථානිය නො වන්නේ අඥාන කරණ නො වන්නේ … නිර්‍වාණ සංවර්‍තනික වන්නේ වේ නම්,

අනු. පා: භවත, ’නිවන් ඇරැබැ මොහය උපදී’ යයි නො කියැයුතු මැ යැ.

5\. ස. පු: රූපය අරමුණු කොට සංයොජනයෝ උපදිති. රූපය සංයොජනිය ග්‍රන්‍ථනීය … සාංක්ලෙශික වේ ද?

ප. පටිඤ්ඤා: එසේ යැ.

ස. අනු: නිවන් අරමුණු කොට සංයොජනයෝ උපදිත්. නිවන සංයොජනීය … සාංක්ලෙශික වේ ද?

ප. පටි: එසේ නො කියැයුතු යැ …

6\. ස. පු: රූපය අරමුණු කොට රාගය උපදී. රූපය රාගකාරණයට හිත, රජනීය, කමනීය, මදනීය, බන්‍ධනීය, මූර්ජනීය වේ ද?

ප. පටිඤ්ඤා: එසේ යැ.

ස. අනු: නිවන් අරමුණු කොට රාගය උපදී. නිවන රාගකාරණයට හිත වේ ද … මුසපත් වියයුතු වේ ද?

ප. පටි: එසේ නො කියැයුතු යැ …

7\. ස. පු: රූපය අරමුණු කොට ද්වෙෂය උපදී. රූපය ද්වෙෂකාරණයට හිත වේ ද, කොපකාරණයට හිත වේ ද, ප්‍රතිඝකාරණයට හිත වේ ද?

ප. පටිඤ්ඤා: එසේ යැ.

ස. අනු: නිවන් අරමුණු කොට ද්වෙෂය උපදී. නිවන ද්වෙෂකාරණයට හිත වේ ද, කොපකාරණයට හිත වේ ද, ප්‍රතිඝකාරණයට හිත වේ ද

ප. පටි: එසේ නො කියැයුතු යැ …

8\. ස. පු: රූපය අරමුණු කොට මොහය උපදී. රූපය මොහකාරණයට හිත වේ ද, අඥානකරණ වේ ද …නිර්‍වාණසංවර්‍තනික නො වන්නේ වේ ද?

ප. පටිඤ්ඤා: එසේ යැ.

ස. අනු: නිවන අරමුණු කොට මොහය උපදී. නිවන මොහකාරණයට හිත වේ ද, අඥානකරණ වේ ද … නිර්‍වාණසංවර්‍තනික නො වන්නේ වේ ද?

ප. පටි: එසේ නො කියැයුතු යැ …

9\. ස. පු: නිවන් අරමුණු කොට සංයොජනයෝ උපදිත්. නිවන සංයොජනයට හිත නො වූයේ ග්‍රන්‍ථයන් විසින් නො ගෙතුණේ ඔඝයන් විසින් නො වතුළේ යොගයෙන් නො යෙදුණේ නීවරණයට හිත නො වූයේ තෘෂ්ණාදෘෂ්ටින් විසින් පරාමර්‍ශ නො කරන ලද්දේ උපාදානයට හිත නො වූයේ සංක්ලෙශයට හිත නො වූයේ වේ ද?

ප. පටිඤ්ඤා: එසේ යැ.

ස. අනු: රූපය අරමුණු කොට සංයොජනයෝ උපදිත්. රූපය අසංයොජනීය … අග්‍රන්‍ථනීය … අසාංක්ලෙශික වේ ද?

ප. පටි: එසේ නො කියැයුතු යැ …

10\. ස. පු: නිවන් අරමුණු කොට රාගය උපදී. නිවන රාගස්ථානිය, රජනීය, කමනීය, මදනීය, බන්‍ධනීය මූර්ඡනීය නො වන්නේ වේ ද?

ප. පටිඤ්ඤා: එසේ යැ.

ස. අනු: රූපය අරමුණු කොට රාගය උපදී. රූපය රාගස්ථානිය නො වූයේ … මූර්ඡනීය නො වූයේ වේ ද?

ප. පටි: එසේ නො කියැයුතු යැ …

11\. ස. පු: නිවන අරමුණු කොට ද්වෙෂය උපදී. නිවන ද්වෙෂස්ථානිය නො වූයේ කොපස්ථානිය නො වූයේ ප්‍රතිඝස්ථානිය නො වූයේ වේ ද?

ප. පටිඤ්ඤා: එසේ යැ.

ස. අනු: රූපය අරමුණු කොට ද්වෙෂය උපදී. රූපය ද්වෙෂස්ථානිය නො වූයේ කොපස්ථානිය නො වූයේ ප්‍රතිඝස්ථානිය නො වූයේ වේ ද?

ප. පටි: එසේ නො කියැයුතු යැ …

12\. ස. පු: නිවන අරමුණු කොට මොහය උපදී. නිවන මොහස්ථානිය නො වූයේ අඥානකරණ නො වූයේ … නිර්‍වාණසංවර්‍තනික නො වූයේ වේ ද?

ප. පටිඤ්ඤා: එසේ යැ.

ස. අනු: රූපය අරමුණු කොට මොහය උපදී. රූපය මොහස්ථානිය නො වූයේ අඥානකරණ නො වූයේ … නිර්‍වාණ සංවර්‍තනික නො වූයේ වේ ද?

ප. පටි: එසේ නො කියැයුතු යැ …

13\. ප. පු: ‘අමෘතාලම්බන සංයොජන ය’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද්දේ මැ නු:

“නිබ්බානය නිබ්බාන විසින් (විපරීතසංඥා වශයෙන්) සඤ්ජානන කෙරෙයි. නිබ්බානය නිබ්බාන විසින් සංඤ්ජානන කොට නිබ්බානය ත්‍රිවිධ මඤ්ඤනායෙන් හඟියි, නිබ්බානයෙහි ලා හඟියි, නිබ්බානයෙන් (වෙන් කොටගෙන) හඟියි, නිබ්බානය මාගේ යයි (ආත්මායත්ත කොට) හඟියි, නිබ්බානය අභිනන්දන කෙරයි” වදාළ සූත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

පටි. ආ: එ කරුණින් අමෘතාලම්බන සංයොජන වෙයි. (දෘෂ්ටධර්‍මනිර්‍වාණ පිණිස වදාළ සූත්‍රාන්ත වන බැවින් මේ සාධක අසාධක වෙයි.)

අමෘතාලම්බනකථා නිමි.
