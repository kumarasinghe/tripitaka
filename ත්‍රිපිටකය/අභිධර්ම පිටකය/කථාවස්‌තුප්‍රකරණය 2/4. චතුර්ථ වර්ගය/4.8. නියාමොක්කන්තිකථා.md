ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 4. චතුර්ථ වර්ගය

# 4.8. නියාමොක්කන්තිකථා

**\[‘නියාම’ යනුදු ‘බ්‍රහ්මචරිය’ යනුදු ආර්‍ය්‍යමාර්‍ගයට නමි. බොධිසත්ත්‍වයනට පාරමී ඥානය මිස නියාමයෙක් නැත. ඉදින් ඇත් නම් බෝසත් සොවන් සව්වෙක් වෙයි. තෙල එසේ නො වෙයි. එසේ වතුදු ජොතිපාල මාණවකයාගේ පැවිද්ද ගෙන ‘අප මහසත් කසුප් බුදුන් දවස එසස්නෙහි බැසගත් නියාම ඇතියේ පිරූ බඹසර ඇතියේ වී’ යයි ලබ්ධි ගත් වාදී කෙනෙක් ඇත. අන්‍ධක නිකායවාසීන් සෙයිනි. උන්ගේ වාද බිඳුනට නියාමොක්කන්තිකථා එයි.\]**

1\. ස. පු: බෝසත් කසුප් බුදුන් සස්නෙහි බැසගත් නියාම ඇතියේ පිරූ බ්‍රම්සරවස් ඇතියේ වී ද?

ප. පටිඤ්ඤා: එසේ යැ. (ලබ්ධියෙහි සිට කළ ප්‍රතිඥා යි.)

ස. අනු: බෝසත් කසුප් බුදුන්ගේ සව්වෙක් වී ද?

ප. පටි: එසේ නො කියැයුතු යැ …

2\. ස. පු: බොසත් කසුප් බුදුන්ගේ සව්වෙක් වී ද?

ප. පටිඤ්ඤා: එසේ යැ.

ස. අනු: සවු වැ සිට බුදු වේ ද?

ප. පටි: එසේ නො කියැයුතු යැ … (බෝසත්හුගේ පශ්චිමභවය සඳහා කළ ප්‍රතික්‍ෂෙප යි.)

3\. ස. පු: සවු වැ සිට බුදු වේ ද?

ප. පටිඤ්ඤා: එසේ යැ. (ජොතිපාල කාලය සඳහා කළ ප්‍රතිඥා යි.)

ස. අනු: අනුශ්‍රවයෙන් (ශ්‍රාවක වශයෙන්) ප්‍රතිවෙධ කළ ධර්‍ම ඇතියේ වේ ද?

ප. පටි: එසේ නො කියැයුතු යැ … (පශ්චිමභවය සඳහා ප්‍රතික්‍ෂෙප යි.)

4\. ස. පු: අනුශ්‍රවයෙන් ප්‍රතිවෙධ කළ ධර්‍ම ඇතියේ වේ ද?

ප. පටිඤ්ඤා: එසේ යැ. (ජොතිපාල කාලයෙහි අනුශ්‍රව සඳහා කළ පිළින යි.)

ස. අනු: භාග්‍යවතුන් වහන්සේ ස්වයම්භූ නො?

ප. පටිඤ්ඤා: එසේ යැ.

අනු. ඨ: ඉදින් ස්වයම්භූ වෙත් නම්,

අනු. පා: අනුශ්‍රවික යැ යනු නො කියැයුතු මැ යැ.

5\. ස. පු: බෝසත් කසුප් බුදුන්ගේ සස්නෙහි බැසගත් නියාම ඇතියේ සැරූ බඹසරවස් ඇතියේ වී ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් බොධිමූලයෙහි (විදුරසුන්හි දී) ත්‍රිවිධ ශ්‍රාමණ්‍යඵලයෝ මැ ප්‍රතිවෙධ කරන ලද්දාහු වෙත් ද?

ප. පටි: එසේ නො කියැයුතු යැ …

ස. අනු: භාග්‍යවතුන් වහන්සේ විසින් බොධිමූලයෙහි දී සතර ශ්‍රාමණ්‍යඵලයෝ අවබොධ කරන ලද්දාහු නො ද?

ප. පටිඤ්ඤා: එසේ යැ.

අනු. ඨ: ඉදින් භාග්‍යවතුන් වහන්සේ විසින් බොධිමූලයෙහි දී සතර ශ්‍රාමණ්‍යඵලයෝ අවබොධ කරන ලද්දාහු වෙත් නම්,

අනු. පා: භවත, ‘බෝසත් කසුප් බුදුන් සස්නෙහි බැසගත් නියාම ඇතියේ සැරූ බඹසරවස් ඇතියේ වී’ යයි නො කියැයුතු මැ යැ …

6\. ස. පු: බෝසත් කසුප් බුදුන්ගේ සස්නෙහි බැසගත් නියාම ඇතියේ සැරූ බඹසරවස් ඇතියේ වී ද?

ප. පටිඤ්ඤා: එසේ යැ.

ස. අනු: බෝසත් දුෂ්කරක්‍රියා කෙළේ වී ද?

ප. පටිඤ්ඤා: එසේ යැ.

ස. අනු: දර්‍ශනසම්පන්න පුද්ගල දුෂ්කරක්‍රියා කෙරේ ද?

ප. පටි: එසේ නො කියැයුතු යැ …

7\. ස. පු: බෝසත් පරපරිතාපනානුයොග නො කෙළේ අන් ශාස්තෘවක්හු උදෙසා විසී ද?

ප. පටිඤ්ඤා: එසේ යැ. (ආලාර – රාමපුත්‍රයන් සඳහා පිළින යි.)

ස. අනු: දර්‍ශනසම්පන්න පුද්ගල අන් ශාස්තෘවක්හු උදෙසා වසන්නට නිසි වේ ද?

ප. පටි: එසේ නො කියැයුතු යැ …

8\. ස. පු: ආයුෂ්මත් ආනන්ද ස්ථවිරයන් වහන්සේ අප බුදුන්ගේ සස්නෙහි බැසගත් නියාම ඇත්තාහු සැරු බඹසරවස් ඇත්තාහු වෙති. ආයුෂ්මත් ආනන්ද ස්ථවිරයන් වහන්සේ අප බුදුන්ගේ ශ්‍රාවක වෙත් ද?

ප. පටිඤ්ඤා: එසේ යැ.

ස. අනු: (තොප මතයෙහි) බෝසත් කසුප් බුදුන් සස්නෙහි බැසගත් නියාම ඇතියේ සැරු බඹසර ඇතියේ වී. බෝසත් කසුප් බුදුන්ගේ ශ්‍රාවකයෙක් වී ද?

ප. පටි: එසේ නො කියැයුතු යැ …

9\. ස. පු: චිත්ත ගැහැවි, හත්‍ථක ආළවක යන මොහු අප බුදුන්ගේ සස්නෙහි බැසගත් නියාම ඇත්තාහු පිරූ බ්‍රහ්මචර්‍ය්‍ය ඇත්තාහු වෙති. චිත්ත ගැහැවි හත්‍ථක ආළවක යන මොහු අප බුදුන්ගේ ශ්‍රාවක වෙත් ද?

ප. පටිඤ්ඤා: එසේ යැ.

ස. අනු: (තොප මතයෙහි) බෝසත් කසුප් බුදුන් සස්නෙහි බැසගත් නියාම ඇතියේ පිරු බ්‍රහ්මචර්‍ය්‍ය ඇතියේ වී. බෝසත් කසුප් බුදුන්ගේ ශ්‍රාවක වී ද?

ප. පටි: එසේ නො කියැයුතු යැ …

10\. ස. පු: (තොප මතයෙහි) බෝසත් කසුප් බුදුන් සස්නෙහි බැසගත් නියාම ඇතියේ භාවිත බ්‍රහ්මචර්‍ය්‍ය ඇතියේ වී. (එහෙත්) කසුප් බුදුන්ගේ සව්වෙක් නො ද වී යැ?

ප. පටිඤ්ඤා: එසේ යැ.

ස. අනු: ආයුෂ්මත් ආනන්දස්ථවිරයන් වහන්සේ අප බුදුන්ගේ සස්නෙහි බැසගත් නියාම ඇත්තාහු පිරූ බ්‍රහ්මචර්‍ය්‍ය ඇත්තාහු වෙති. (එහෙත්) අප බුදුන්ගේ සව් නො ද වෙත් ද?

ප. පටි: එසේ නො කියැයුතු යැ.

11\. ස. පු: බෝසත් කසුප් බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ විය. එහෙත් කසුප් බුදුන්ගේ ශ්‍රාවකයෙක් නොවන්නේ වේ ද?

ප. පටිඤ්ඤා: එසේ යැ.

ස. අනු: චිත්ත ගැහැවි, හත්‍ථකආළවක අප බුදුන්ගේ සස්නෙහි බැසගත් නියාම ඇතියේ පිරු බඹසරවස් ඇතියේ විය. එහෙත් අප බුදුන්ගේ ශ්‍රාවකයෙක් නො වන්නේ වේ ද?

ප. පටි: එසේ නො කියැයුතු යැ …

12\. ස. පු: බෝසත් කසුප් බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ විය. එහෙත් කසුප් බුදුන්ගේ ශ්‍රාවකයෙක් නො වන්නේ වේ ද?

ප. පටිඤ්ඤා: එසේ යැ.

ස. අනු: ශ්‍රාවක (යම් ජාතියෙක ආර්‍ය්‍යශ්‍රාවක වූයේ ඒ) ජාතිය ඉක්ම ගියේ (අන්‍ය ජාතියෙක දී) අශ්‍රාවක වේ ද?

ප. පටි: එසේ නො කියැයුතු යැ …

13\. ප. පු: බෝසත් කසුප් බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ වී යයි නො කියැයුතු වේ ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද මැ නු: “ආනන්දය, මම මතු සම්‍යක්සම්බොධිය පිණිස කසුප්බුදුන් කෙරෙහි බඹසරවස් සැරීමි” යි වදාළ සූත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

අනු. පා: එකරුණින් “බෝසත් කසුප් බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ වී” යයි කියැයුතු යැ.

14\. ස. පු: බෝසත් කසුප් බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ වී ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් වදාරන ලද මැ නු: “මම සියල්ල මැඩ සිටියෙම් සියල්ල දතුයෙම් වෙමි. සර්‍වධර්‍මයෙහි අනපලිප්තයෙමි. හැම කෙලෙස් හළෙමි. නිවන් නිමිති කොට විමුක්තයෙමි. තමා මැ ස්වයම්භූඥානයෙන් මැනැවින් දැනගෙන ආචාර්‍ය්‍ය භාවයෙන් කවරකු උදෙසම් ද?

මට ඇදුරෙක් නැත. මට සදෘශයෙක් නැත. සදෙවක ලොකයෙහි මට ප්‍රති (සමාන) පුද්ගලයෙක් නැත.

මම වනාහි ලොකයෙහි රහත්මි. මම අනුත්තර ශාස්තෘයෙමි. කෙවල සම්‍යක්සම්බුද්ධයෙමි. කෙලෙස් ගිනි නිවීමෙන් ශීතලීභූත වූයෙම් නිවුණේ වෙමි. දම්සක් පවත්වනුවට කසීපුර යෙමි. අන්‍ධභූතලොකයෙහි අමෘත දුන්දුහිය ගසමි.

ඇවැත්නි, යම් පරිදි තෙපි පිළින කරවු ද, අනන්තජින වන්නට නිසියාව. (උපකවචනයි.)

යම් කෙනෙක් ආස්‍රවක්‍ෂයට පැමිණියාහු වෙත් නම් එකාන්තයෙන් ඒ මා වැන්නෝ ජින වෙති. උපකයෙනි, මා විසින් පාපක අකුශලධර්‍මයෝ දිනනලදහ. එයින් මම ජින වෙමි” යි වදාළ සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

අනු. පා: එකරුණින් 'බෝසත් කසුප් බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ වී’ යයි නො කියැයුතු යැ.

15\. ස. පු: බෝසත් කසුප්බුදුන්ගේ සස්නෙහි බැසගත් නියාම ඇතියේ සැරු බඹසරවස් ඇතියේ වී ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ වදාළාහු නො: “මහණෙනි: ‘මේ දුඃඛාර්‍ය්‍යසත්‍ය යැ’ යි පෙර අනුශ්‍රැත නො වූ දහම්හි මට චක්ෂුස පහළ විය, ඥානය පහළ විය, ප්‍රඥා පහළ විය, විද්‍යා පහළ විය, ආලොකය පහළ විය. මහණෙනි, ‘ඒ දුඃඛාර්‍ය්‍යසත්‍ය පරිඥෙය යැ’ යි මට … මහණෙනි, ‘ඒ දුඃඛාර්‍ය්‍යසත්‍ය පරිඥාත යැ’ යි මට … ආලොකය පහළ විය. මහණෙනි, ‘මේ දුඃඛසමුදය ආර්‍ය්‍යසත්‍ය යැ’ යි … මහණෙනි, ‘මේ දුඃඛසමුදය ආර්‍ය්‍යසත්‍යය ප්‍රහාතව්‍ය යැ’ යි මට … මහණෙනි, ‘දුඃඛසමුදය ආර්‍ය්‍යසත්‍යය ප්‍රහීණ යැ’ යි මට … මහණෙනි, ‘මේ දුඃඛනිරොධ ආර්‍ය්‍යසත්‍ය යැ’ යි මට … මහණෙනි, ‘මේ දුඃඛනිරොධ ආර්‍ය්‍යසත්‍යය සාක්‍ෂාත්කර්‍තව්‍ය යැ’ යි මට … මහණෙනි, දුඃඛනිරොධ ආර්‍ය්‍යසත්‍ය සාක්ෂාත්කෘත යැ’ යි මට … මහණෙනි, ‘මේ දුඃඛනිරොධගාමිනී ප්‍රතිපදා ආර්‍ය්‍යසත්‍යය යැ’ යි මට … මහණෙනි, ‘මේ දුඃඛනිරොධගාමිනී ප්‍රතිපදා ආර්‍ය්‍යසත්‍යය භාවිතව්‍ය යැ’ යි මට … මහණෙනි, ‘මේ දුඃඛනිරොධගාමිනී ප්‍රතිපදා ආර්‍ය්‍යසත්‍යය භාවිත යැ’ යි මට ... ආලොකය පහළ වී” යයි වදාළ සූත්‍රාන්තයෙක් ඇත්තේ මැනු?

ප. පටිඤ්ඤා: එසේ යැ.

අනු. පා: එකරුණින් ’බෝසත් කසුප්බුදුන් සස්නෙහි බැසගත් නියාම ඇතියේ සැරු බඹසරවස් ඇතියේ වී’ යයි නො කියැයුතු යැ.

නියාමොක්කන්තිකථා නිමි.
