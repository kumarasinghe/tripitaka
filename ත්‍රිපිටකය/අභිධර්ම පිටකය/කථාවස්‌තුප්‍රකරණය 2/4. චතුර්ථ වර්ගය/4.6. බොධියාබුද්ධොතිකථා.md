ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 4. චතුර්ථ වර්ගය

# 4.6. බොධියාබුද්ධොතිකථා

**\[‘බොධි’ නමින් මාර්‍ගඥානය ද, සර්‍වඥතාඥානය ද ගැනේ. ඒ බව නො සලකා ‘සුදු පැහැයෙන් සුදුය, කලු පැහැයෙන් කලුය’ කියන්නාක් මෙන් “බොධියෙන් බුද්ධ” යයි ලබ්ධිගත් වාදීකෙනෙක් ඇත. උත්තරාපථකයන් සෙයිනි. උන්ගේ වාද බිඳුනට බොධියා බුද්ධොතිකථා එයි.\]**

1\. ස. පු: බොධියෙන් බුද්ධ වේ ද?

ප. පටිඤ්ඤා: එසේ යැ.

ස. අනු: බොධිය (මාර්‍ගඥානය) නිරුද්ධ වත් මැ විගත වත් මැ සන්හුන් වත් මැ අබුද්ධ වේ ද?

ප. පටි: එසේ නො කියැයුතු යැ …

2\. ස. පු: බොධියෙන් බුද්ධ වේ ද?

ප. පටිඤ්ඤා: එසේ යැ.

ස. අනු: අතීතබොධියෙන් බුද්ධ වේ ද?

ප. පටි: එසේ නො කියැයුතු යැ … (තත් ක්‍ෂණයෙහි බොධි නැතියෙන් කළ ප්‍රතික්‍ෂෙපයි.)

3\. ස. පු: අතීත බොධියෙන් බුද්ධ වේ ද?

ප. පටිඤ්ඤා: එසේ යැ.

ස. අනු: ඒ බොධියෙන් බෝකරණී (අවබොධ) කෙරේ ද?

ප. පටි: එසේ නො කියැයුතු යැ … (ඒ කරුණෙහි කෘත්‍යාභාවයෙන් කළ ප්‍රතික්‍ෂෙප යි.)

4\. ස. පු: ඒ බොධියෙන් බෝකරණී කෙරේ ද?

ප. පටිඤ්ඤා: එසේ යැ. (කළ බෝකරණීයෙහි සම්මොහ නැතියෙන් කළ පිළින යි.)

ස. අනු: ඒ බොධියෙන් දුඃඛසත්‍යය පරිඥාන කෙරේ ද, සමුදයසත්‍යය ප්‍රහාණ කෙරේ ද, නිරොධසත්‍යය සාක්‍ෂාත් කෙරේ ද, මාර්‍ගසත්‍යය භවා ද?

ප. පටි: එසේ නො කියැයුතු යැ … (තත් තත් කෘත්‍යය නැතියෙන් කළ ප්‍රතික්‍ෂෙප යි.)

5\. ස. පු: බොධියෙන් බුද්ධ වේ ද?

ප. පටිඤ්ඤා: එසේ යැ.

ස. අනු: අනාගත බොධියෙන් බුද්ධ වේ ද?

ප. පටි: එසේ නො කියැයුතු යැ … (ඒ ක්‍ෂණයෙහි මාර්‍ගඥාන නැතියෙන් කළ ප්‍රතික්‍ෂෙප යි.)

6\. ස. පු: අනාගත බොධියෙන් බුද්ධ වේ ද?

ප. පටිඤ්ඤා: එසේ යැ. (‘අගමා රාජගහං බුද්ධො’ යි ඵලොපචාරයෙන් කී තැන් දැක අනාගත බොධියෙන් බුද්ධභාවය පිළින කෙරෙයි.)

ස. අනු: ඒ බොධියෙන් බෝකරණී කෙරේ ද?

ප. පටි: එසේ නො කියැයුතු යැ … (තත් ක්‍ෂණයෙහි කෘත්‍යාභාවයෙන් කළ ප්‍රතික්‍ෂෙප යි.)

7\. ස. පු: ඒ බොධියෙන් බොධිකරණී කෙරේ ද?

ප. පටිඤ්ඤා: එසේ යැ.

ස. අනු: ඒ බොධියෙන් දුඃඛපරිඥාන කෙරේ ද … මාර්‍ගභාවනා කෙරේ ද?

ප. පටි: එසේ නො කියැයුතු යැ …

8\. ස. පු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් බොධිකරණී කෙරේ ද?

ප. පටිඤ්ඤා: එසේ යැ.

ස. අනු: අතීත බොධියෙන් බුද්ධ වෙයි. ඒ බොධියෙන් බොධිකරණී කෙරේ ද?

ප. පටි: එසේ නො කියැයුතු යැ …

9\. ස. පු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් දුඃඛය පරිඥාන කෙරේ ද, සමුදය දුරු කෙරේ ද, නිරොධය ප්‍රත්‍යක්‍ෂ කෙරේ ද, මාර්‍ගය වඩා ද?

ප. පටිඤ්ඤා: එසේ යැ.

ස. අනු: අතීත බොධියෙන් බුද්ධ වෙයි. ඒ බොධියෙන් දුඃඛය පරිඥාන කෙරේ ද, … මාර්‍ගය වඩා ද?

ප. පටි: එසේ නො කියැයුතු යැ …

10\. ස. පු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් බොධිකරණී කෙරේ ද?

ප. පටිඤ්ඤා: එසේ යැ.

ස. අනු: අනාගත බොධියෙන් බුද්ධ වෙයි. ඒ බොධියෙන් බොධිකරණී කෙරේ ද?

ප. පටි: එසේ නො කියැයුතු යැ …

11\. ස. පු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් දුඃඛය පරිඥාන කෙරේ ද … මාර්‍ගය වඩා ද?

ප. පටිඤ්ඤා: එසේ යැ.

ස. අනු: අනාගත බොධියෙන් බුද්ධ වෙයි. ඒ බොධියෙන් දුඃඛය පරිඥාන කෙරේ ද … මාර්‍ගය වඩා ද?

ප. පටි: එසේ නො කියැයුතු යැ …

12\. ස. පු: අතීත බොධියෙන් බුද්ධ වෙයි. ඒ බොධියෙන් බොධිකරණී නො ද කෙරේ ද?

ප. පටිඤ්ඤා: එසේ යැ.

ස. අනු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් බොධිකරණී නො ද කෙරේ ද?

ප. පටි: එසේ නො කියැයුතු මැ යැ …

13\. ස. පු: අතීත බොධියෙන් බුද්ධ වෙයි. ඒ බොධියෙන් දුඃඛය පරිඥාන නො කෙරේ ද … මාර්‍ගය නො වඩා ද?

ප. පටිඤ්ඤා: එසේ යැ.

ස. අනු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් දුඃඛය පරිඥාන නො කෙරේ ද … මාර්‍ගය නො වඩා ද?

ප. පටි: එසේ නො කියැයුතු යැ …

14\. ස. පු: අනාගත බොධියෙන් බුද්ධ වෙයි. ඒ බොධියෙන් බොධිකරණී නො කෙරේ ද?

ප. පටිඤ්ඤා: එසේ යැ.

ස. අනු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් බොධිකරණී නො කෙරේ ද?

ප. පටි: එසේ නො කියැයුතු යැ …

15\. ස. පු: අනාගත බොධියෙන් බුද්ධ වෙයි. ඒ බොධියෙන් දුඃඛය පරිඥාන නො කෙරේ ද? … මාර්‍ගය නො වඩා ද?

ප. පටිඤ්ඤා: එසේ යැ.

ස. අනු: ප්‍රත්‍යුත්පන්න බොධියෙන් බුද්ධ වෙයි. ඒ බොධියෙන් දුඃඛය පරිඥාන නො කෙරේ ද? … මාර්‍ගය නො වඩා ද?

ප. පටි: එසේ නො කියැයුතු යැ …

16\. ස. පු: අතීත බොධියෙන් බුද්ධ වේ ද, අනාගත බොධියෙන් බුද්ධ වේ ද, ප්‍රත්‍යුත්පන්න බොධියෙන් බුද්ධ වේ ද?

ප. පටිඤ්ඤා: එසේ යැ. (ත්‍රිකාලවර්තීවූ සර්‍වඥතාඥානය සඳහා කළ පිළින යි.)

ස. අනු: තුන් බොධීන් බුද්ධ වේ ද?

ප. පටි: එසේ නො කියැයුතු යැ … (තුන්බොධි එකක්‍ෂණයෙහි නැතියෙන් කළ ප්‍රතික්‍ෂෙප යි.)

17\. ස. පු: තුන් බොධීන් බුද්ධ වේ ද?

ප. පටිඤ්ඤා: එසේ යැ.

ස. අනු: නිරතුරු අනවරතයෙන් නුබුන් කොට තුන් බොධියෙන් සමන්වාගත වූයේ සමවහිත වූයේ ද, තුන් බොධීහු එළැඹසිටියාහු ද?

ප. පටි: එසේ නො කියැයුතු යැ …

18\. ප. පු: බොධියෙන් බුද්ධ වේ යයි නො කියැයුතු වේ ද?

ස. පටිඤ්ඤා: එසේ යැ.

ප. අනු: බොධිප්‍රතිලාභයෙන් බුද්ධ වෙයි නො?

ස. පටිඤ්ඤා: එසේ යැ.

අනු. ඨ: ඉදින් බොධිප්‍රතිලාභයෙන් බුද්ධ වේ නම්,

අනු. පා: එකරුණින් භවත, ’බොධියෙන් බුද්ධ වෙයී’ කියැයුතුයැ.

19\. ස. පු: ‘බොධිප්‍රතිලාභයෙන් බුද්ධ වෙතී’ යනු කරුණු කොටගෙන බොධියෙන් බුද්ධ වේ ද?

ප. පටිඤ්ඤා: එසේ යැ.

ස. අනු: බොධිප්‍රතිලාභයෙන් බොධි වේ ද?

ප. පටි: එසේ නො කියැයුතු යැ …

බොධියාබුද්ධො’ති කථා නිමි.
