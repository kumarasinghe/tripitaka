ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 4. චතුර්ථ වර්ගය

# 4.7. ලක්ඛණකථා

**\[“යෙහි සමන්නාගතස්ස මහාපුරිසස්ස ද්‌වෙව ගතියො භවන්ති” යි වදාළ සුත්‍රප්‍රදෙශ නුනුවණින් ගෙන මහා පුරුෂ ‘ලක්ෂණසමන්වාගත වූයේ බොධිසත්ත්‍ව මැ වේ ය’යි ලබ්ධි ගත් විරුද්ධවාදී කෙනෙක් ඇත. උත්තරාපථකයන් සෙයිනි. උන්ගේ වාද බිඳුනට ලක්ඛණකථා එයි.\]**

1\. ස. පු: ලක්‍ෂණ සමන්වාගත වූයේ බොධිසත්ත්‍ව වේ ද?

ප. පටිඤ්ඤා: එසේ යැ.

ස. අනු: ප්‍රදෙශ (සීමාසහිත) ලක්‍ෂණයෙන් සමන්වාගත වූයේ ප්‍රදෙශබොධිසත්ත්‍ව වේ ද?

ප. පටි: එසේ නො කියැයුතු යැ …

2\. ස. පු: ලක්‍ෂණසමන්වාගත වූයේ බොධිසත්ත්‍ව වේ ද?

ප. පටිඤ්ඤා: එසේ යැ.

ස. අනු: ත්‍රිභාග (තුන් කොටසක්) ලක්‍ෂණයෙන් සමන්වාගත වූයේ ත්‍රිභාගබොධිසත්ත්‍ව වේ ද?

ප. පටි: එසේ නො කියැයුතු යැ …

3\. ස. පු: ලක්‍ෂණසමන්වාගත වූයේ බොධිසත්ත්‍ව වේ ද?

ප. පටිඤ්ඤා: එසේ යැ.

ස. අනු: අර්‍ධ (දෙකෙන් කොටසක්) ලක්‍ෂණයෙන් සමන්වාගත වූයේ අර්‍ධබොධිසත්ත්‍ව වේ ද?

ප. පටි: එසේ නො කියැයුතු යැ …

4\. ස. පු: ලක්‍ෂණසමන්වාගත වූයේ බොධිසත්ත්‍ව වේ ද?

ප. පටිඤ්ඤා: එසේ යැ.

ස. අනු: චක්‍රවර්තිසත්ත්‍වයා ද ලක්‍ෂණසමන්වාගත වෙයි. චක්‍රවර්ති සත්ත්‍වයා බොධිසත්ත්‍ව වේ ද?

ප. පටි: එසේ නො කියැයුතු යැ … (බෝසත් නො වන සක්විති ගෙන කළ ප්‍රතික්‍ෂෙප යි.)

5\. ස. පු: චක්‍රවර්තිසත්ත්‍වයා ලක්‍ෂණසමන්වාගත වෙයි. චක්‍රවර්තිසත්ත්‍වයා බොධිසත්ත්‍ව වේ ද?

ප. පටිඤ්ඤා: එසේ යැ. (බෝසත් වන සක්විති ගෙන කළ ප්‍රතිඥා යි.)

ස. අනු: බෝසතුන්ගේ යම්බඳු පූර්‍වයොගයෙක් පූර්‍වචර්‍ය්‍යායෙක් ධර්‍මාඛ්‍යානයෙක් ධර්‍මදෙශනායෙක් ඇද්ද, චක්‍රවර්තිහුගේත් එබඳු පූර්‍වයොගයෙක් පූර්‍වචර්‍ය්‍යායෙක් ධර්‍මාඛ්‍යානයෙක් ධර්‍මදෙශනායෙක් වේ ද?

ප. පටි: එසේ නො කියැයුතු යැ …

ස. අනු: යම් පරිදි උපදනා බෝසතුන් දෙවියෝ පළමු කොට පිළිගනිත් ද, මිනිස්සු පසුව පිළිගනිත් ද, එපරිදි මැ උපදනා චක්‍රවර්තිසත්ත්‍වයා දෙවියෝ පළමු කොට පිළිගනිත් ද, මිනිස්සු පසුව පිළිගනිත් ද?

ප. පටි: එසේ නො කියැයුතු යැ …

6\. ස. පු: යම් සේ උපදනා බෝසත් සතරවරම් දෙව්රජහු පිළිගෙන මව පෙරට තබත් ද, ‘දෙවී සොම්නස්වා, තොපට මහානුභාව සම්පන්න පුතෙක් උපන’ යි කියත් ද, එසේ ම උපදනා චක්‍රවර්තිසත්ත්‍වයා සතරවරම් දෙව්රජහු පිළිගෙන මව පෙරට තබත් ද, ‘දෙවී සොම්නස්වා, තොපට මහානුභාව සම්පන්න පුතෙක් උපන’ යි කියත් ද?

ප. පටි: එසේ නො කියැයුතු යැ …

ස. අනු: යම් පරිදි උපදනා බෝසත්හට බෝසතුන් හා මවට දියකිස කරන සිහිල් වූත් උෂ්ණ වූත් දෙදියදහරෙක් අහසින් වෙන වෙන පහළ වේ ද, එ පරිදි මැ උපදනා චක්‍රවර්තිසත්ත්‍වයාට සක්විතිදරු හා මවට දියකිස කරන සිහිල් වූත් උණු වූත් දෙදියදහරෙක් අහසින් වෙන වෙන පහළ වේ ද?

ප. පටි: එසේ නො කියැයුතු යැ …

ස. අනු: යම් සේ උපන් කෙණෙහි බෝසත් සම්පාදයෙන් සිට උත්තරාභිමුඛ වැ සප්තපදව්‍යතීහාරයෙන් යේ ද, ශ්වෙතච්ඡත්‍ර ධරත් මැ ඔබ මොබ හැමදික් බලා ද, ‘මම ලොවට අග්‍රයෙමි, මම ලොවට ජ්‍යෙෂ්ඨයෙමි, මම ලොවට ශ්‍රෙෂ්ඨයෙමි, මේ අන්තිමජාති යැ, දැන් පුනර්‍භවයෙක්, නැති’ යි සිංහනාද කෙරේ ද, එ පරිදි මැ එකෙණෙහි උපන් චක්‍රවර්තිසත්ත්‍වයා සම්පාදයෙන් සිට උත්තරාභිමුඛ වැ සප්තපදව්‍යතීහාරයෙන් යේ ද, සේසත් ධරත් මැ හැමදික් ඔබ මොබ බලා ද, ‘මම ලොකයට අග්‍රයෙමි … පුනර්‍භවයෙක් නැති’යි සිංහනාදත් කෙරේ ද?

ප. පටි: එසේ නො කියැයුතු යැ …

ස. අනු: යම්සේ උපදනා බෝසත්හු පිළිබඳ වැ මහත් ආලොකයක්හුගේ මහත් අවභාසයක්හුගේ මහත් භූමිචලනයක්හුගේ පහළ වීමෙක් ඇද්ද, එපරිදි මැ උපදනා චක්‍රවර්තිසත්ත්‍වයා පිළිබඳ වැ මහත් ආලොකයක්හුගේ මහත් අවභාසයක්හුගේ මහත් භූමිචලනයක්හුගේ පහළ වීමෙක් වේ ද?

ප. පටි: එසේ නො කියැයුතු යැ …

ස. අනු: යම් පරිදි බෝසත්හුගේ පියවි කය හාත්පස බඹයක් එළිය කෙරේ ද, එපරිදි මැ සක්විතිහුගේ පියවිකය හාත්පස බඹයක් එළිය කෙරේ ද?

ප. පටි: එසේ නො කියැයුතු යැ …

ස. අනු: යම් පරිදි බෝසත් මහාසුපින දක්නේ වේ ද, එපරිදි මැ සක්විතිසත් මහාසුපින දක්නේ වේ ද?

ප. පටි: එසේ නො කියැයුතු යැ …

7\. ප. පු: ලක්‍ෂණ සමන්වාගත වූයේ බොධිසත්ත්‍ව වෙති’යි නො කියැයුතු වේ ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් මෙසේ වදාරනලද නො වේ ද? “මහණෙනි, මහාපුරුෂයාගේ මේ මහාපුරුෂලක්ෂණයෝ දෙතිසෙකි: යම් ලකුණකින් සමන්වාගත මහාපුරුෂයාහට ගතීහු දෙදෙනෙක් මුත් අන්‍යගතීහු නැද්ද, (එ බඳු මහපුරිස් ලකුණු ය.) ඉදින් ගිහිගෙහි වෙසේ නම් ධාර්මික වූ ධර්‍මරාජන් වූ සියුසයුරු දිනූ පරසතුරන් දිනූ දනවුයෙහි තහවුරු බවට පත් සත්රුවනින් යුත් සක්විති රජ වෙයි. මොහු ඔහුගේ සත්රුවන්හු වෙති: කෙසේ යැ යත්: චක්‍රරත්න යැ හස්තිරත්න යැ අශ්වරත්න යැ මණිරත්න යැ ස්ත්‍රීරත්න යැ ගෘහපතිරත්න යැ සත් වැනි පුත්‍රරත්න යි. ඔහුට ශූර වූ වීරාඞ්ගරූප වූ පරසෙන් මඩනට පොහොසත් දහසින් වැඩි පුත්හු වෙති. හේ සාගරපර්‍ය්‍යන්ත මේ පොළොව අදණ්ඩයෙන් අශස්ත්‍රයෙන් ධර්‍මයෙන් මොනවට දිනා වෙසෙයි. ඉදින් ගිහිගෙන් නික්ම පැවිද්දට වදනේ නම් ලොකයෙහි පෙරළු කෙලෙස්සියන් ඇති අර්‍හත් සම්‍යක්සම්බුද්ධ වෙති” යි වදාළ සූත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

අනු. පා: එකරුණින් ’ලක්ෂණ සමන්වාගත වූයේ බොධිසත්ත්‍ව’ වෙයි.

ලක්ඛණකථා නිමි.
