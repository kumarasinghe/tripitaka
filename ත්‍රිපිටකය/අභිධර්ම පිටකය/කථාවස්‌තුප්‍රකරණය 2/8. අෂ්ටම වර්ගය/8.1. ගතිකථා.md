ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 8. අෂ්ටම වර්ගය

# 8.1. ගතිකථා

**\[අසුරකාය හා සමග ‘ගති සයෙකැ’යි අන්‍ධකනිකායවාසීන් සෙයින් ලබ්ධි ගත්තවුන්ගේ වාද බිඳුනට ගතිකථා එයි.\]**

1\. ස. පු: ගති සයෙක් වේ ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් ‘නිරය, තිරිසන්යොනිය, ප්‍රෙතවිෂය, මනුෂ්‍ය, දෙව’ යයි පඤ්ච ගතියක් වදාරනලද නො?

ප. පටිඤ්ඤා: එසේ යැ.

අනු. ඨ: ඉදින් භාග්‍යවතුන් වහන්සේ විසින් ‘නිරය, තිරිසන්යොන, ප්‍රෙතවිෂය, මනුෂ්‍ය, දෙව’ යයි පඤ්ච ගතියක් වදාරනලද නම්,

අනු. පා: භවත, ‘ගති සයෙකැ’යි නො කියැයුතු මැ යැ.

2\. ස. පු: ගති සයෙක් වේ ද?

ප. පටිඤ්ඤා: එසේ යැ.

ස. අනු: කාලකඤ්ජික අසුරයෝ ප්‍රෙතයන් හා සමානවර්‍ණ ඇත්තාහු සමානභොග සමානාහාර සමාන ආයු ඇත්තාහු ප්‍රෙතයන් හා සමඟ ආවාහවිවාහයට යෙත් නො?

ප. පටිඤ්ඤා: එසේ යැ.

අනු. ඨ: ඉදින් කාලකඤ්ජික අසුරයෝ ප්‍රෙතයන් හා සමානවර්‍ණ සමානභොග සමානාහාර සමාන ආයු ඇත්තාහු ප්‍රෙතයන් හා සමග ආවාහවිවාහයට යෙත් නම්,

අනු. පා: භවත, ‘ගති සයෙකැ’ යි නො කියැයුතු මැ යැ.

3\. ස. පු: ගති සයෙක් වේ ද?

ප. පටිඤ්ඤා: එසේ යැ.

ස. අනු: වෙපචිත්ති පිරිස්ගතයෝ දෙවියනට සමානවර්‍ණ ඇත්තාහු සමානභොග සමානාහාර සමාන ආයු ඇත්තාහු දෙවියන් හා සමග ආවාහවිවාහයට යෙත් නො?

ප. පටිඤ්ඤා: එසේ යැ.

අනු. ඨ: ඉදින් වෙපචිත්ති පිරිස්ගතයෝ දෙවියනට සමානවර්‍ණ ඇත්තාහු සමානභොග සමානාහාර සමාන ආයු ඇත්තාහු දෙවියන් හා සමග ආවාහවිවාහයට යෙත් නම්,

අනු. පා: භවත, ‘ගති සයෙකැ’ යි නො කියැයුතු මැ යැ.

4\. ස. පු: ගති සයෙක් වේ ද?

ප. පටිඤ්ඤා: එසේ යැ.

ස. අනු: වෙපචිත්ති පිරිස්ගතයෝ පූර්‍වදෙව නො?

ප. පටිඤ්ඤා: එසේ යැ.

අනු. ඨ: ඉදින් වෙපචිත්තිපිරිස්ගතයෝ පූර්‍වදෙව වූහු නම්,

අනු. පා: භවත, ‘ගති සයෙකැ’ යි නො කියැයුතු මැ යැ.

5\. ප. පු: ‘ගති සයෙකැ’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: ‘අසුරකාය’ ඇත් නු?

ස. පටිඤ්ඤා: එසේ යැ.

අනු. ඨ: ඉදින් අසුරකාය ඇත් නම්,

අනු. පා: භවත, එකරුණින් ‘ගති සයෙකැ’ යි කියැයුතු මැ යැ.

ගතිකථා නිමි.
