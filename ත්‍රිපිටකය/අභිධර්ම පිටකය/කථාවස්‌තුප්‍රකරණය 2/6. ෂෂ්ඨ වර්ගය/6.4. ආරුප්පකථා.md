ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 6. ෂෂ්ඨ වර්ගය

# 6.4. ආරුප්පකථා

**\[‘සතර ආරූප්‍යයෝ ආනෙඤ්ජ වෙති’ යි වදාළ වචන නිසා එහැම ධර්‍මයෝ අසංස්කෘත වෙති යි ලබ්ධි ගත්තවුන්ගේ වාද බිඳුනට ආරුප්පකථා එයි.\]**

1\. ස. පු: ආකාසානඤ්චායතනය අසංස්කෘත වේ ද?

ප. පටිඤ්ඤා: එසේ යැ.

ස. අනු: නිර්‍වාණය ත්‍රාණ, ලෙණ, සරණ, පරායණ අච්‍යුත, අමෘත වේ ද?

ප. පටි: එසේ නො කියැයුතු යැ …

2\. ස. පු: ආකාසානඤ්චායතනය අසංස්කෘත වේ ද?

ප. පටිඤ්ඤා: එසේ යැ.

ස. අනු: අසංස්කෘතයෝ දෙදෙනෙක් ඇද්ද?

ප. පටි: එසේ නො කියැයුතු යැ …

3\. ස. පු: අසංස්කෘතයෝ දෙදෙනෙක් ඇද්ද?

ප. පටිඤ්ඤා: එසේ යැ.

ස. අනු: ත්‍රාණයෝ දෙදෙනෙක් … අන්තරිකාවෝ දෙදෙනෙක් ඇද්ද?

ප. පටි: එසේ නො කියැයුතු යැ …

4\. ස. පු: ආකාසානඤ්චායතනය අසංස්කෘත වේ ද?

ප. පටිඤ්ඤා: එසේ යැ.

ස. අනු: ආකාසානඤ්චායතනය භව, ගති, සත්ත්‍වාවාස, සංසාර, යොනි, විඥානස්ථිති, ආත්මභාවප්‍රතිලාභ වේ ද?

ප. පටිඤ්ඤා: එසේ යැ.

ස. අනු: අසංස්කෘතය භව, ගති, සත්ත්‍වාවාස, සංසාර, යොනි, විඥානස්ථිති, ආත්මභාවප්‍රතිලාභ වේ ද?

ප. පටි: එසේ නො කියැයුතු යැ …

5\. ස. පු: ආකාසානඤ්චායතනොපග කර්‍ම ඇද්ද?

ප. පටිඤ්ඤා: එසේ යැ.

ස. අනු: අසංස්කෘතොපග කර්‍ම ඇද්ද?

ප. පටි: එසේ නො කියැයුතු යැ …

6\. ස. පු: ආකාසානඤ්චායතනොපග සත්ත්‍වයෝ ඇද්ද?

ප. පටිඤ්ඤා: එසේ යැ.

ස. අනු: අසංස්කෘතොපග සත්ත්‍වයෝ ඇද්ද?

ප. පටි: එසේ නො කියැයුතු යැ …

7\. ස. පු: ආකාසානඤ්චායතනයෙහි සත්ත්‍වයෝ උපදිද්ද, දිරත් ද, මියෙත් ද, ච්‍යුත වෙත් ද, උපප්‍රාප්ත වෙත් ද?

ප. පටිඤ්ඤා: එසේ යැ.

ස. අනු: අසංස්කෘතයෙහි සත්ත්‍වයෝ උපදිද්ද, දිරත් ද, මියෙත් ද, ච්‍යුත වෙත් ද, උපප්‍රාප්ත වෙත් ද?

ප. පටි: එසේ නො කියැයුතු යැ …

8\. ස. පු: ආකාසානඤ්චායතනයෙහි වෙදනා සංඥා සංස්කාර ද? විඥාන ඇද්ද?

ප. පටිඤ්ඤා: එසේ යැ.

ස. අනු: අසංස්කෘතයෙහි වෙදනා සංඥා සංස්කාර විඥාන ඇද්ද?

ප. පටි: එසේ නො කියැයුතු යැ …

9\. ස. පු: ආකාසානඤ්චායතනය චතුවොකාරභව වේ ද?

ප. පටිඤ්ඤා: එසේ යැ.

ස. අනු: අසංස්කෘතය චතුවොකාරභව වේ ද?

ප. පටි: එසේ නො කියැයුතු යැ …

10\. ප. පු: ‘සතර ආරූප්‍යයෝ අසංස්කෘත වෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: ‘සතර ආරූප්‍යයෝ අනෙජයෝ යැ’ යි භාග්‍යවතුන් වහන්සේ විසින් වදාරන ලද්දාහු නො?

ස. පටිඤ්ඤා: එසේ යැ.

අනු. ඨ: ඉදින් ‘සතර ආරූප්‍යයෝ අනෙජයෝ යැ’ යි භාග්‍යවතුන් වහන්සේ විසින් වදාරන ලද නම්,

අනු. පා: භවත, එකරුණින් ’සතර ආරූප්‍යයෝ අසංස්කෘත වෙති’ යි කියැයුතු මැ යැ.

ආරුප්පකථා නිමි.
