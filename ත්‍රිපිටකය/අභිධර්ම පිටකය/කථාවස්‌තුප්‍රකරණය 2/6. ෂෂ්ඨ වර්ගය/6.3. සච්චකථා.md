ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 6. ෂෂ්ඨ වර්ගය

# 6.3. සච්චකථා

**\[“චත්තාරිමානි භික්ඛවෙ තථානි අවිතථානි” යන සූත්‍රය නිසා ‘සතර සත්‍යයෝ අසඞ්ඛත වෙති’ යි පූර්‍වශෛලීයයන් සෙයින් ලබ්ධි ගත්තවුන්ගේ වාද බිඳුනට සත්‍යකථා එයි.\]**

1\. ස. පු: සතර සත්‍යයෝ අසඞ්ඛත වෙත් ද?

ප. පටිඤ්ඤා: එසේ යැ.

ස. පු: ත්‍රාණයෝ සතර දෙනෙක් ලෙණයෝ සතර දෙනෙක් සරණයෝ සතර දෙනෙක් පරායණයෝ සතර දෙනෙක් අච්‍යුතයෝ සතර දෙනෙක් අමෘතයෝ සතර දෙනෙක් නිර්‍වාණයෝ සතර දෙනෙක් ඇද්ද?

ප. පටි: එසේ නො කියැයුතු යැ …

2\. ස. පු: නිර්‍වාණයෝ සතර දෙනෙක් ඇද්ද?

ප. පටිඤ්ඤා: එසේ යැ.

ස. අනු: චතුර්විධ නිර්‍වාණයන්ගේ උච්චනීචතායෙක් හීනප්‍රණීතතායෙක් උත්කර්‍ෂාවකර්‍ෂයෙක් හෝ සීමායෙක් හෝ භෙදයෙක් හෝ රාජියෙක් හෝ අන්තරිකායෙක් හෝ ඇද්ද?

ප. පටි: එසේ නො කියැයුතු යැ …

3\. ස. පු: දුඃඛසත්‍යය අසංස්කෘත වේ ද?

ප. පටිඤ්ඤා: එසේ යැ.

ස. අනු: දුඃඛය අසංස්කෘත වේ ද?

ප. පටි: එසේ නො කියැයුතු යැ …

4\. ස. පු: දුඃඛසත්‍යය අසංස්කෘත වේ ද?

ප. පටිඤ්ඤා: එසේ යැ.

ස. අනු: කායිකදුඃඛය, චෛතසිකදුඃඛය, ශොකපරිදෙවදුඃඛදෞර්‍මනස්‍යඋපායාසයෝ අසංස්කෘත වෙත් ද?

ප. පටි: එසේ නො කියැයුතු යැ …

5\. ස. පු: සමුදයසත්‍යය අසංස්කෘත වේ ද?

ප. පටිඤ්ඤා: එසේ යැ.

ස. අනු: සමුදය අසංස්කෘත වේ ද?

ප. පටි: එසේ නො කියැයුතු යැ …

6\. ස. පු: සමුදයසත්‍යය අසංස්කෘත වේ ද?

ප. පටිඤ්ඤා: එසේ යැ.

ස. අනු: කාමතෘෂ්ණා භවතෘෂ්ණා විභවතෘෂ්ණා අසංස්කෘත වේ ද?

ප. පටි: එසේ නො කියැයුතු යැ …

7\. ස. පු: මාර්‍ගසත්‍යය අසංස්කෘත වේ ද?

ප. පටිඤ්ඤා: එසේ යැ.

ස. අනු: මාර්‍ගය අසංස්කෘත වේ ද?

ප. පටි: එසේ නො කියැයුතු යැ …

8\. ස. පු: මාර්‍ගසත්‍යය අසංස්කෘත වේ ද?

ප. පටිඤ්ඤා: එසේ යැ.

ස. අනු: සම්‍යග්දෘෂ්ටිය … සම්‍යක්සමාධිය අසංස්කෘත වේ ද?

ප. පටි: එසේ නො කියැයුතු යැ …

9\. ස. පු: දුඃඛය සංස්කෘත වේ ද?

ප. පටිඤ්ඤා: එසේ යැ.

ස. අනු: දුඃඛසත්‍යය සංස්කෘත වේ ද?

ප. පටි: එසේ නො කියැයුතු යැ …

10\. ස. පු: කායිකදුඃඛය චෛතසිකදුඃඛය ශොකපරිදෙවදුඃඛදෞර්‍මනස්‍යඋපායාසයෝ සංස්කෘත වේ ද?

ප. පටිඤ්ඤා: එසේ යැ.

ස. අනු: දුඃඛසත්‍යය සංස්කෘත වේ ද?

ප. පටි: එසේ නො කියැයුතු යැ …

11\. ස. පු: සමුදය සංස්කෘත වේ ද?

ප. පටිඤ්ඤා: එසේ යැ.

ස. අනු: සමුදයසත්‍යය සංස්කෘත වේ ද?

ප. පටි: එසේ නො කියැයුතු යැ …

12\. ස. පු: කාමතෘෂ්ණා භවතෘෂ්ණා විභවතෘෂ්ණා සංස්කෘත වේ ද?

ප. පටිඤ්ඤා: එසේ යැ.

ස. අනු: සමුදයසත්‍යය සංස්කෘත වේ ද?

ප. පටි: එසේ නො කියැයුතු යැ …

13\. ස. පු: මාර්‍ගය සංස්කෘත වේ ද?

ප. පටිඤ්ඤා: එසේ යැ.

ස. අනු: මාර්‍ගසත්‍යය සංස්කෘත වේ ද?

ප. පටි: එසේ නො කියැයුතු යැ …

14\. ස. පු: සම්‍යග්දෘෂ්ටිය … සම්‍යක්සමාධිය සංස්කෘත වේ ද?

ප. පටිඤ්ඤා: එසේ යැ.

ස. අනු: මාර්‍ගසත්‍යය සංස්කෘත වේ ද?

ප. පටි: එසේ නො කියැයුතු යැ …

15\. ස. පු: නිරොධසත්‍යය අසංස්කෘත යැ. නිරොධයඅසංස්කෘත වේ ද?

ප. පටිඤ්ඤා: එසේ යැ.

ස. අනු: දුඃඛසත්‍යය අසංස්කෘත යැ. දුඃඛය අසංස්කෘත වේ ද?

ප. පටි: එසේ නො කියැයුතු යැ …

16\. ස. පු: නිරොධසත්‍යය අසංස්කෘත යැ. නිරොධය අසංස්කෘත වේ ද?

ප. පටිඤ්ඤා: එසේ යැ.

ස. අනු: සමුදයසත්‍යය අසංස්කෘත යැ. සමුදය අසංස්කෘත වේ ද?

ප. පටි: එසේ නො කියැයුතු යැ …

17\. ස. පු: නිරොධසත්‍යය අසංස්කෘත යැ, නිරොධය අසංස්කෘත වේ ද?

ප. පටිඤ්ඤා: එසේ යැ.

ස. අනු: මාර්‍ගසත්‍යය අසංස්කෘත යැ, මාර්‍ගය අසංස්කෘත වේ ද?

ප. පටි: එසේ නො කියැයුතු යැ …

18\. ස. පු: දුඃඛසත්‍යය අසංස්කෘත යැ, දුඃඛය සංස්කෘත වේ ද?

ප. පටිඤ්ඤා: එසේ යැ.

ස. අනු: නිරොධසත්‍යය අසංස්කෘත වෙයි, නිරොධය සංස්කෘත වේ ද?

ප. පටි: එසේ නො කියැයුතු යැ …

19\. ස. පු: සමුදයසත්‍යය අසංස්කෘත වෙයි, සමුදය සංස්කෘත වේ ද?

ප. පටිඤ්ඤා: එසේ යැ.

ස. අනු: නිරොධසත්‍යය අසංස්කෘත වෙයි, නිරොධය සංස්කෘත වේ ද?

ප. පටි: එසේ නො කියැයුතු යැ …

20\. ස. පු: මාර්‍ගසත්‍යය අසංස්කෘත වෙයි, මාර්‍ගය සංස්කෘත වේ ද?

ප. පටිඤ්ඤා: එසේ යැ.

ස. අනු: නිරොධසත්‍යය අසංස්කෘත වෙයි, නිරොධය සංස්කෘත වේ ද?

ප. පටි: එසේ නො කියැයුතු යැ …

21\. ප. පු: ‘සතර සත්‍යයෝ අසංස්කෘත වෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් වදාරන ලද්දේ මැ නු:

“මහණෙනි, මොහු සතර දෙනෙක් තථ අවිතථ අනඤ්ඤථ වෙති. කවර සතර දෙනෙක යත්: මහණෙනි, මේ (පඤ්චස්කන්‍ධය) දුක යැ යන තෙල කරුණ තථ අවිතථ අනඤ්ඤථ වෙයි. මේ (තෘෂ්ණාසමුදය) දුඃඛසමුදය යැ යන … මේ (තෘෂ්ණානිරොධය) දුඃඛනිරොධ යැ යන … මේ (ආර්‍ය්‍යඅෂ්ටාඞ්ගිකමාර්‍ගය) දුඃඛනිරොධගාමිනීප්‍රතිපදා යැ යන තෙල කරුණ තථ අවිතථ අනඤ්ඤථ වෙයි. මහණෙනි, මොහු සතර දෙන තථ අවිතථ අනඤ්ඤ වෙති’ යි වදාළ සූත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

ප. නිග: එකරුණින් සතර සත්‍යයෝ අසංස්කෘත වෙති.

සත්‍යකථා නිමි.
