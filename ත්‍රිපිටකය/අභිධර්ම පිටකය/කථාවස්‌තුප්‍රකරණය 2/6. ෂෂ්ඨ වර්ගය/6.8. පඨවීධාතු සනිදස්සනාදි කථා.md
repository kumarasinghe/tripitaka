ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 6. ෂෂ්ඨ වර්ගය

# 6.8. පඨවීධාතු සනිදස්සනාදි කථා

**\[පාෂාණ, උදක, වෘක්‍ෂලතා, පඤ්චෙන්ද්‍රියප්‍රතිෂ්ඨාවකාශ, වර්‍ණායතන, කායවිඥප්තිකාලයෙහි හස්තිපාදාදිරූප දැක පෘථිවීධාතු ආදිය සනිදර්‍ශන වෙති’ යි අන්‍ධකයන් සෙයින් ලබ්ධි ගත්තවුන්ගේ වාද බිඳුනට පඨවීධාතුසනිදස්සනාදි කථා එයි.\]**

1\. ස. පු: පෘථිවීධාතු සනිදර්‍ශන වේ ද?

ප. පටිඤ්ඤා: එසේ යැ.

ස. අනු: (පෘථිවීධාතු) රූප, රූපායතන, රූපධාතු, නීල, පීත, ලොහිත, අවදාත, චක්‍ෂුර්විඥෙය වේ ද, චක්‍ෂුස්හි ගැටේ ද, ඇස්හමුවට එන්නේ වේ ද?

ප. පටි: එසේ නො කියැයුතු යැ …

2\. ස. පු: පෘථිවීධාතු සනිදර්‍ශන වේ ද?

ප. පටිඤ්ඤා: එසේ යැ.

ස. අනු: චක්‍ෂුසත් පෘථිවීධාතුත් නිසා චක්‍ෂුර්විඥානය උපදනේ වේ ද?

ප. පටි: එසේ නො කියැයුතු යැ …

ස. පු: චක්‍ෂුසත් පෘථිවීධාතුත් නිසා චක්‍ෂුර්විඥානය උපදනේ වේ ද?

ප. පටිඤ්ඤා: එසේ යැ.

ස. අනු: “චක්‍ෂුසත් පෘථිවීධාතුත් නිසා චක්‍ෂුර්විඥානය උපදි’ යන සූත්‍රාන්තයෙක් ඇත්තේ මැ වේ ද?

ප. පටි: නැත.

ස. අනු: “චක්‍ෂුසත් රූපයනුත් නිසා චක්‍ෂුර්විඥානය උපදි” යන සූත්‍රාන්තයෙක් ඇත්තේ මැ වේ ද?

ප. පටිඤ්ඤා: එසේ යැ.

අනු. ඨ: ඉදින්, ‘චක්‍ෂුසත් රූපයනුත් නිසා චක්‍ෂුර්විඥානය උපදි’ යන සූත්‍රාන්තයෙක් ඇත්තේ මැ වේ නම්,

අනු. පා: භවත, ‘චක්‍ෂුසත් පෘථිවීධාතුත් නිසා චක්‍ෂුර්විඥානය උපදි’ යි නො කියැයුතු මැ යැ.

3\. ප. පු: ‘පෘථිවීධාතු සනිදර්‍ශන වෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: භූමි, පාෂාණ, පර්‍වත දක්නේ නො?

ස. පටිඤ්ඤා: එසේ යැ.

අනු. ඨ: ඉදින්, භූමි, පාෂාණ, පර්‍වත දක්නේ නම්,

අනු. පා: එකරුණින් භවත ‘පෘථිවිධාතු සනිදර්‍ශන වෙති’ යි කියැයුතු මැ යැ.

4\. ප. පු: ‘ආපොධාතු සනිදර්‍ශන වෙති’ යි නොකියැයුතු වේ ද?

ස. පටිඤ්ඤා: එසේ යැ.

ප. අනු: උදකය දක්නේ නො වේ ද?

ස. පටිඤ්ඤා: එසේ යැ.

අනු. ඨ: ඉදින් උදකය දක්නේ වේ නම්,

අනු. පා: භවත, එකරුණින් ‘ආපොධාතු සනිදර්‍ශන වෙති’ යි කියැයුතු මැ යැ.

5\. ප. පු: ‘තෙජොධාතු සනිදර්‍ශන වෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: දිලෙන ගිනි දක්නේ නො?

ස. පටිඤ්ඤා: එසේ යැ.

අනු. ඨ: ඉදින් දිලෙන ගිනි දක්නේ වේ නම්,

අනු. පා: භවත, එකරුණින් ‘තෙජොධාතු සනිදර්‍ශන වෙති’ යි කියැයුතු මැ යැ.

6\. ප. පු: ‘වායොධාතු සනිදර්‍ශන වෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: වාතයෙන් සැලෙන රුක් දක්නේ වේ ද?

ස. පටිඤ්ඤා: එසේ යැ.

අනු. ඨ: ඉදින් වාතයෙන් සැලෙන රුක් දක්නේ වේ නම්,

අනු. පා: භවත, එකරුණින් ‘වායොධාතු සනිදර්‍ශන වෙති’ යි කියැයුතු මැ යැ.

7\. ස. පු: චක්‍ෂුරින්ද්‍රිය සනිදර්‍ශන වේ ද?

ප. පටිඤ්ඤා: එසේ යැ.

ස. අනු: (චක්‍ෂුරින්ද්‍රිය) රූප, රූපායතන, රූපධාතු, නීල, පීත, ලොහිත, අවදාත, චක්‍ෂුර්විඥෙය වේ ද, ඇසෙහි ගැටේ ද, ඇස්හමුවට එන්නේ වේ ද?

ප. පටි: එසේ නො කියැයුතු මැ යැ …

8\. ස. පු: චක්‍ෂුරින්ද්‍රිය සනිදර්‍ශන වේ ද?

ප. පටිඤ්ඤා: එසේ යැ.

ස. අනු: චක්‍ෂුසත් චක්‍ෂුරින්ද්‍රියත් නිසා චක්‍ෂුර්විඥානය උපදනේ වේ ද?

ප. පටි: එසේ නො කියැයුතු යැ …

9\. ස. පු: චක්‍ෂුසත් චක්‍ෂුරින්ද්‍රියත් නිසා චක්‍ෂුර්විඥානය උපදනේ වේ ද?

ප. පටිඤ්ඤා: එසේ යැ.

ස. අනු: ‘චක්‍ෂුසත් චක්‍ෂුරින්ද්‍රියත් නිසා චක්‍ෂුර්විඥානය උපදිති’ යි සූත්‍රාන්තයෙක් ඇත්තේ මැ වේ ද?

ප. පටි: නැත.

ස. අනු: ‘චක්‍ෂුසත් රූපාලම්බනයනුත් නිසා චක්‍ෂුර්විඥානය උපදිති’ යි සූත්‍රාන්තයෙක් ඇත්තේ මැ වේ ද?

ප. පටිඤ්ඤා: එසේ යැ.

අනු. ඨ: ඉදින්, ‘චක්‍ෂුසත් රූපාලම්බනයනුත් නිසා චක්‍ෂුර්විඥානය උපදිති’යි සූත්‍රාන්තයෙක් ඇත්තේ මැ වේ නම්,

අනු. පා: භවත, ‘චක්‍ෂුසත් චක්‍ෂුරින්ද්‍රියත් නිසා චක්‍ෂුර්විඥානය උපදිති’ යි නො කියැයුතු මැ යැ.

10\. ප. පු: ‘පඤ්චෙන්ද්‍රියයෝ සනිදර්‍ශනයහ’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: ඇස, කන, නැහැය, දිව, කය දක්නේ නො?

ස. පටිඤ්ඤා: එසේ යැ.

අනු. ඨ: ඉදින්, ඇස, කන, නැහැය, දිව, කය දක්නේ වේ නම්,

අනු. පා: භවත, එකරුණින් ‘පඤ්චෙන්ද්‍රියයෝ සනිදර්‍ශනයහ’ යි කියැයුතු මැ යැ.

11\. ස. පු: කායකර්‍ම සනිදර්‍ශන වේ ද?

ප. පටිඤ්ඤා: එසේ යැ.

ස. අනු: (කායකර්‍ම) රූප, රූපායතන, රූපධාතු, නීල, පීත, ලොහිත, අවදාත, චක්‍ෂුර්විඥෙය වේ ද, චක්‍ෂුසෙහි ගැටේ ද, චක්‍ෂුස්හුගේ ආපාථයට පැමිණේ ද?

ප. පටි: එසේ නො කියැයුතු මැ යැ …

12\. ස. පු: කායකර්‍ම සනිදර්‍ශන වේ ද?

ප. පටිඤ්ඤා: එසේ යැ.

ස. අනු: චක්‍ෂුසත් කායකර්‍මත් නිසා චක්‍ෂුර්විඥානය උපදනේ වේ ද?

ප. පටි: එසේ නො කියැයුතු යැ …

13\. ස. පු: චක්‍ෂුසත් කායකර්‍මත් නිසා චක්‍ෂුර්විඥානය උපදනේ වේ ද?

ප. පටිඤ්ඤා: එසේ යැ.

ස. අනු: ‘චක්‍ෂුසත් කායකර්‍මත් නිසා චක්‍ෂුර්විඥානය උපදිති’ යි සූත්‍රාන්තයෙක් ඇත්තේ මැ වේ ද?

ප. පටි: නැත.

ස. අනු: ‘චක්‍ෂුසත් රූපයනුත් නිසා චක්‍ෂුර්විඥානය උපදිති’ යි සූත්‍රාන්තයෙක් ඇත්තේ මැ වේ ද?

ප. පටිඤ්ඤා: එසේ යැ.

අනු. ඨ: ඉදින්, ‘චක්‍ෂුසත් රූපයනුත් නිසා චක්‍ෂුර්විඥානය උපදිති’යි සූත්‍රාන්තයෙක් ඇත්තේ මැ වේ නම්,

අනු. පා: භවත, ‘චක්‍ෂුසත් කායකර්‍මත් නිසා චක්‍ෂුර්විඥානය උපදිති’ යි නො කියැයුතු මැ යැ.

14\. ප. පු: ‘කායකර්‍ම සනිදර්‍ශන වෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: පෙරට යෑම, පෙරළා ඊම, ඉදිරි බැල්ම, අවට බැල්ම, අත්පා හැකිළීම, දිගුකිරීම දක්නේ නො?

ස. පටිඤ්ඤා: එසේ යැ.

අනු. ඨ: ඉදින්, පෙරට යෑම, පෙරළා ඊම, ඉදිරි බැලීම, අවට බැලීම, අත්පා හැකිළීම, දිගුකිරීම දක්නේ වේ නම්,

අනු. පා: භවත, එකරුණින් ‘කායකර්‍ම සනිදර්‍ශන වෙති’ යි කියැයුතු මැ යැ.

පඨවීධාතු සනිදස්සනාදිකථා නිමි.
