ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 6. ෂෂ්ඨ වර්ගය

# 6.1. නියාමකථා

**\[‘නියාමගමනය පිණිස අනියතපෘථග්ජනයාට ඥානය ඇති’ යි උත්තරාපථකයන් සෙයින් ලබ්ධි ගත්තවුන්ගේ වාද බිඳුනට නියාමකථා එයි.\]**

1\. ස. පු: නියාමය ‘අසඞ්ඛත’ වේ ද?

ප. පටිඤ්ඤා: එසේ යැ.

ස. අනු: නිර්‍වාණය, ත්‍රාණ, ලෙණ, සරණ, පරායණ, අච්‍යුත, අමෘත වේ ද? (මෙලෙස නියාමයත් අසංස්කෘත වේ දැ’ යි සේ යි.)

ප. පටි: එසේ නො කියැයුතු යැ …

2\. ස. පු: (තොප මතයෙහි) නියාමය අසංස්කෘත යැ. නිර්‍වාණය අසංස්කෘත වේ ද?

ප. පටිඤ්ඤා: එසේ යැ.

ස. අනු: අසංස්කෘතයෝ දෙදෙනෙක් ඇද්ද?

ප. පටි: එසේ නො කියැයුතු යැ …

3\. ස. පු: අසංස්කෘතයෝ දෙදෙනෙක් ඇද්ද?

ප. පටිඤ්ඤා: එසේ යැ.

ස. අනු: ත්‍රාණයෝ දෙදෙනෙක්, ලෙණයෝ දෙදෙනෙක්, සරණයෝ දෙදෙනෙක්, පරායණයෝ දෙදෙනෙක්, අච්‍යුතයෝ දෙදෙනෙක්, අමෘතයෝ දෙදෙනෙක්, නිර්‍වාණයෝ දෙදෙනෙක් ඇද්ද?

ප. පටි: එසේ නො කියැයුතු යැ …

4\. ස. පු: නිර්‍වාණයෝ දෙදෙනෙක් ඇද්ද?

ප. පටිඤ්ඤා: එසේ යැ.

ස. අනු: උභය නිර්‍වාණයන්ගේ උච්චනීචතායෙක් හීනප්‍රණීතතායෙක් උත්කර්‍ෂාවකයෙක් හෝ සීමායෙක් හෝ භෙදයෙක් හෝ රාජියෙක් හෝ අන්තරිකායෙක් හෝ ඇද්ද?

ප. පටි: එසේ නො කියැයුතු යැ …

5\. ස. පු: නියාමය අසංස්කෘත වේ ද?

ප. පටිඤ්ඤා: එසේ යැ.

ස. අනු: නියාමයට බැසගන්නා, එය පිළිලබන, උපදවන, මොනොවට උපදවන, නංවන, මොනොවට නංවවන, නිපදවන, සකසා නිපදවන, දනවන, සකසාදනවන යමෙක් ඇද්ද?

ප. පටිඤ්ඤා: එසේ යැ.

ස. අනු: අසංස්කෘතයට බැසගන්නා, එය පිළිලබන, උපදවන, මොනොවට උපදවන, නංවන, මොනොවට නංවවන, නිපදවන, සකසා නිපදවන, දනවන, සකසා දනවන යමෙක් ඇද්ද?

ප. පටි: එසේ නො කියැයුතු යැ …

6\. ස. පු: නියාමය අසංස්කෘත වේ ද?

ප. පටිඤ්ඤා: එසේ යැ.

ස. අනු: මාර්‍ගය අසංස්කෘත වේ ද?

ප. පටි: එසේ නො කියැයුතු යැ … (උත්පාදනිරොධභාවයෙන් ප්‍රතික්‍ෂෙප කෙරේ.)

7\. ස. පු: මාර්‍ගය සංස්කෘත වේ ද?

ප. පටිඤ්ඤා: එසේ යැ.

ස. අනු: නියාමය සංස්කෘත වේ ද?

ප. පටි: එසේ නො කියැයුතු යැ …

8\. ස. පු: සොවත්නියාමය අසංස්කෘත වේ ද?

ප. පටිඤ්ඤා: එසේ යැ.

ස. අනු: සොවත්මග අසංස්කෘත වේ ද?

ප. පටි: එසේ නො කියැයුතු යැ …

9\. ස. පු: සොවත්මඟ සංස්කෘත වේ ද?

ප. පටිඤ්ඤා: එසේ යැ.

ස. අනු: සොවත්නියාමය සංස්කෘත වේ ද?

ප. පටි: එසේ නො කියැයුතු යැ …

10\. ස. පු: සෙදගැමි නියාමය … අනගැමි නියාමය … රහත් නියාමය අසංස්කෘත වේ ද?

ප. පටිඤ්ඤා: එසේ යැ.

ස. අනු: රහත්මඟ අසංස්කෘත වේ ද?

ප. පටි: එසේ නො කියැයුතු යැ …

11\. ස. පු: රහත්මඟ සංස්කෘත වේ ද?

ප. පටිඤ්ඤා: එසේ යැ.

ස. අනු: රහත්නියාමය සංස්කෘත වේ ද?

ප. පටි: එසේ නො කියැයුතු යැ …

12\. ස. පු: සොවත් නියාමය අසංස්කෘත යැ … රහත්නියාමය අසංස්කෘත යැ. නිවන අසංස්කෘත වේ ද?

ප. පටිඤ්ඤා: එසේ යැ.

ස. අනු: අසංස්කෘතයෝ පස්දෙනෙක් ඇද්ද?

ප. පටි: එසේ නො කියැයුතු යැ …

13\. ස. පු: අසංස්කෘතයෝ පස්දෙනෙක් ඇද්ද?

ප. පටි: එසේ යැ. (චතුර්විධ සම්‍යක්ත්‍වනියාමයන් පිළිබඳ ‘නියාමවචන’ ඇතියෙනුදු නිවන අසංස්කෘත බැවිනුදු කළ පිළින යි.)

ස. අනු: ත්‍රාණයෝ පස් දෙනෙක් … අන්තරිකාවෝ පස් දෙනෙක් හෝ ඇද්ද?

ප. පටි: එසේ නො කියැයුතු යැ …

14\. ස. පු: නියාමය අසංස්කෘත වේ ද?

ප. පටිඤ්ඤා: එසේ යැ.

ස. අනු: මිච්ඡත්තනියාමය අසංස්කෘත වේ ද?

ප. පටි: එසේ නො කියැයුතු යැ …

15\. ස. පු: මිච්ඡත්තනියාමය අසංස්කෘත වේ ද?

ප. පටිඤ්ඤා: එසේ යැ.

ස. අනු: සම්මත්තනියාමය සංස්කෘත වේ ද?

ප. පටි: එසේ නො කියැයුතු යැ …

16\. ප. පු: ‘නියාමය අසංස්කෘත වේ යැ’ යි නො කියැයුතු ද?

ස. පු: එසේ යැ.

ප. අනු: නියාමය ඉපද නිරුද්ධ වූ කලැ අනියත වේ ද?

ස. පටි: එසේ නො කියැයුතු යැ …

ප. නිග: එකරුණින් නියාමය අසංස්කෘත වෙයි.

ප. අනු: මිච්ඡත්තනියාමය ඉපැද නිරුද්ධ වූ කල අනියත වේ ද?

ස. පටි: එසේ නො කියැයුතු යැ …

ප. නිග: එකරුණින් මිච්ඡත්තනියාමය අසංස්කෘත වෙයි.

නියාමකථා නිමි.
