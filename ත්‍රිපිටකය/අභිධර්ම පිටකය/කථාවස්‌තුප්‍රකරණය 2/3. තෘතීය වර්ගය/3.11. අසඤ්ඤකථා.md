ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 3. තෘතීය වර්ගය

# 3.11. අසඤ්ඤකථා

**\[‘අසංඥසත්ත්‍වයනට ද, ච්‍යුතිප්‍රතිසන්‍ධික්‍ෂණයෙහි සංඥායෙක් ඇති යි ලබ්ධි ගත් වාදීහු ඇත. අන්‍ධකනිකායවාසීන් සෙයිනි. උන් සඳහා අසංඥකථා එයි.\]**

1\. ස. පු: අසංඥසත්ත්‍වයන් කෙරෙහි සංඥායෙක් ඇද්ද?

ප. පටිඤ්ඤා: එසේ යැ.

ස. අනු: සංඥාභවයෙක් සංඥාගතියෙක් සංඥාසත්ත්‍වාවාසයෙක් සංඥාසංසාරයෙක් සංඥායොනියෙක් සංඥාත්මභාවප්‍රතිලාභයෙක් වේ ද?

ප. පටි: එසේ නො කියැයුතු යැ …

ස. අනු: අසංඥභවයෙක් අසංඥගතියෙක් අසංඥසත්ත්‍වාවාසයෙක් අසංඥසංසාරයෙක් අසංඥයොනියෙක් අසංඥාත්මභාවප්‍රතිලාභයෙක් නො වේ ද?

ප. පටිඤ්ඤා: එසේ යැ.

අනු. ඨ: ඉදින් අසංඥභවයෙක් අසංඥගතියෙක් අසංඥසත්ත්‍වාවාසයෙක් අසංඥසංසාරයෙක් අසංඥයොනියෙක් අසංඥාත්මභාවප්‍රතිලාභයෙක් ඇත් නම්,

අනු. පා: භවත,’අසංඥසත්ත්‍වයන් කෙරෙහි සංඥායෙක් ඇති’යි නො කියැයුතු මැ යැ.

2\. ස. පු: අසංඥසත්ත්‍වයන් කෙරෙහි සංඥායෙක් ඇද්ද?

ප. පටිඤ්ඤා: එසේ යැ.

ස. අනු: පඤ්චවොකාරභවය ගති, සත්ත්‍වාවාස, සංසාර, යොනි, ආත්මභාවප්‍රතිලාභ වේ ද?

ප. පටි: එසේ නො කියැයුතු යැ …

ස. අනු: එකවොකාරභවය ගති, සත්ත්‍වාවාස, සංසාර, යොනි, ආත්මභාවප්‍රතිලාභ නො වේ ද?

ප. පටිඤ්ඤා: එසේ යැ.

අනු. ඨ: ඉදින් එකවොකාරභවය ගති, සත්ත්‍වාවාස, සංසාර, යොනි, ආත්මභාවප්‍රතිලාභ වේ නම්,

අනු. පා: භවත, ’අසංඥසත්ත්‍වයන් කෙරෙහි සංඥායෙක් ඇති’යි නො කියැයුතු මැ යැ.

3\. ස. පු: අසංඥසත්ත්‍වයන් කෙරෙහි සංඥායෙක් ඇද්ද?

ප. පටිඤ්ඤා: එසේ යැ.

ස. අනු: ඒ සංඥායෙන් සන්කරණී කෙරේ ද?

ප. පටි: එසේ නො කියැයුතු යැ …

4\. ස. පු: මනුෂ්‍යයන් කෙරෙහි සංඥා ඇත. ඒ සංඥාභව වේ ද? සංඥාගති, සංඥාසත්ත්‍වාවාස, සංඥාසංසාර, සංඥායොනි, සංඥාආත්මභාවප්‍රතිලාභ වේ ද?

ප. පටිඤ්ඤා: එසේ යැ.

ස. අනු: අසංඥසත්ත්‍වයන් කෙරෙහි සංඥා ඇත. ඒ සංඥාභවත් වේ ද? සංඥාගති, සංඥාසත්ත්‍වාවාස, සංඥාසංසාර, සංඥායොනි, සංඥාත්මභාවප්‍රතිලාභත් වේ ද?

ප. පටි: එසේ නො කියැයුතු යැ …

5\. ස. පු: මනුෂ්‍යයන් කෙරෙහි සංඥා ඇත. ඒ පඤ්චවොකාරභවත් වේ ද? ගති, සත්ත්‍වාවාස, සංසාර, යොනි, ආත්මභාවප්‍රතිලාභත් වේ ද?

ප. පටිඤ්ඤා: එසේ යැ.

ස. අනු: (තොප මතයෙහි) අසංඥසත්ත්‍වයන් කෙරෙහි සංඥා ඇත. ඒ පඤ්චවොකාරභවත් වේ ද? ගති, සත්ත්‍වාවාස, සංසාර, යොනි, ආත්මභාවප්‍රතිලාභත් වේ ද?

ප. පටි: එසේ නො කියැයුතු යැ …

6\. ස. පු: මනුෂ්‍යයන් කෙරෙහි සංඥා ඇත. ඒ සංඥායෙන් සන්කරණී කෙරේ ද?

ප. පටිඤ්ඤා: එසේ යැ.

ස. අනු: (තොප මතයෙහි) අසංඥසත්ත්‍වයන් කෙරෙහි සංඥා ඇත. ඒ සංඥායෙන් සන්කරණී කෙරේ ද?

ප. පටි: එසේ නො කියැයුතු යැ …

7\. ස. පු: (තොප මතයෙහි) අසංඥසත්ත්‍වයන් කෙරෙහි සංඥා ඇත. ඒ අසංඥභවත් වේ ද? අසංඥගති, අසංඥසත්ත්‍වාවාස, අසංඥසංසාර, අසංඥයොනි, අසංඥාත්මභාවප්‍රතිලාභත් වේ ද?

ප. පටිඤ්ඤා: එසේ යැ.

ස. අනු: මනුෂ්‍යයන් කෙරෙහි සංඥා ඇත. ඒ අසංඥභවත් වේ ද? අසංඥගති, … අසංඥාත්මභාවප්‍රතිලාභත් වේ ද?

ප. පටි: එසේ නො කියැයුතු යැ …

8\. ස. පු: (තොප මතයෙහි) අසංඥසත්ත්‍වයන් කෙරෙහි සංඥා ඇත. ඒ එකවොකාරභවත් වේ ද? ගති, සත්ත්‍වාවාස, සංසාර, යොනි, ආත්මභාවප්‍රතිලාභත් වේ ද?

ප. පටිඤ්ඤා: එසේ යැ.

ස. අනු: මනුෂ්‍යයන් කෙරෙහි සංඥා ඇත. ඒ එකවොකාරභවත් වේ ද? ගති … ආත්මභාවප්‍රතිලාභත් වේ ද?

ප. පටි: එසේ නො කියැයුතු යැ …

9\. ස. පු: (තොප මතයෙහි) අසංඥසත්ත්‍වයන් කෙරෙහි සංඥා ඇත. ඒ සංඥායෙන් සන්කරණී නො කෙරේ ද?

ප. පටිඤ්ඤා: එසේ යැ.

ස. අනු: මනුෂ්‍යයන් කෙරෙහි සංඥා ඇත. ඒ සංඥායෙන් සන්කරණී නො කෙරේ ද?

ප. පටි: එසේ නො කියැයුතු යැ …

10\. ප. පු: ‘අසංඥසත්ත්‍වයන් කෙරෙහි සංඥා ඇති’යි නො කියැයුතු ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් “මහණෙනි, අසංඥසත්ත්‍ව නම් දෙවි කෙනෙක් ඇත. සංඥොත්පාදයෙන් ඒ දෙවියෝ ඒ දෙවකායයෙන් සැව යෙති”යි වදාරන ලද්දේ නො වේ ද? සූත්‍රාන්තයෙක් ඇත්තේ මැ නු?

ස. පටිඤ්ඤා: එසේ යැ.

ප. නිග: එ කරුණින් අසංඥසත්ත්‍වයන් කෙරෙහි සංඥා ඇත.

11\. ස. පු: අසංඥසත්ත්‍වයන් කෙරෙහි සංඥා ඇද්ද?

ප. වි: කිසි කලෙක ඇත. කිසි කලෙක නැත.

ස. අනු: කිසි කලෙක සංඥසත්ත්‍වයෝ කිසි කලෙක අසංඥසත්ත්‍ව වෙත් ද, කිසි කලෙක සංඥාභවය කිසි කලෙක අසංඥභව වේ ද, කිසි කලෙක පඤ්චවොකාරභවය කිසි කලෙක එකවොකාරභව වේ ද?

ප. පටි: එසේ නො කියැයුතු යැ …

12\. ස. පු: අසංඥසත්ත්‍වයන් කෙරෙහි සංඥාව කිසි කලෙක ඇද්ද, කිසි කලෙක නැද්ද?

ප. පටිඤ්ඤා: එසේ යැ.

ස. අනු: කවර කලෙක ඇද්ද, කවර කලෙක නැද්ද?

ප. වි: ච්‍යුතිකාලයෙහිත් උපපාතකාලයෙහිත් ඇත. ස්ථිතිකාලයෙහි නැත.

ස. අනු: ච්‍යුතිකාලයෙහිත් උපපාතකාලයෙහිත් සංඥසත්ත්‍වයෝ ස්ථිතිකාලයෙහි අසංඥසත්ත්‍ව වෙත් ද, ච්‍යුතිකාලයෙහිත් උපපාතකාලයෙහිත් සංඥාභවය ස්ථිතිකාලයෙහි අසංඥභව වේ ද, ච්‍යුතිකාලයෙහිත් උපපාතකාලයෙහිත් පඤ්චවොකාරභවය ස්ථිතිකාලයෙහි එකවොකාරභව වේ ද?

ප. පටි: එසේ නො කියැයුතු යැ …

අසඤ්ඤකථා නිමි.
