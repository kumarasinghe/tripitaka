ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 5. පඤ්‌චම වර්ගය

# 5.5. පටිසම්භිදාකථා

**\[‘ආර්‍ය්‍යයන්ගේ යම් මැ ඥානයෙක් ඇද්ද, එ හැම ලොකොරත්තර මැ වෙති’ යි ගෙනැ හැම ඥානය මැ පටිසම්භිදායෙහි වැටෙතියි අන්‍ධකනිකායවාසීන් සෙයින් ලබ්ධි ගත්තවුන්ගේ වාද බිඳුනට පටිසම්භිදාකථා එයි.\]**

1\. ස. පු: හැම ඥානය පටිසම්භිදාඤාණ වේ ද?

ප. පටිඤ්ඤා: එසේ යැ.

ස. අනු: සම්මුතිඥානය පටිසම්භිදාඤාණ වේ ද?

ප. පටි: එසේ නො කියැයුතු යැ … (පඨවීකසිණ සම්මුතියෙහි සමවත් නැණ සඳහා ප්‍රතික්‍ෂෙප යි.)

2\. ස. පු: සම්මුතිඥානය පටිසම්භිදාඤාණ වේ ද?

ප. පටිඤ්ඤා: එසේ යැ.

ස. අනු: යම් කෙනෙක් සම්මුතිය දනිත් ද, ඔහු හැම පිළිසිඹියා පැමිණියාහු වෙත් ද?

ප. පටි: එසේ නො කියැයුතු යැ … (පුහුදුන් සඳහා ප්‍රතික්‍ෂෙප යි.)

3\. ස. පු: හැම ඥානය පටිසම්භිදාඤාණ වේ ද?

ප. පටිඤ්ඤා: එසේ යැ. (ආර්‍ය්‍යන්ගේ ඥානය සඳහා පිළින යි.)

ස. අනු: චෙතොපරියායඥානය පටිසම්භිදාඤාණ වේ ද?

ප. පටි: එසේ නො කියැයුතු යැ … (පුහුදුන් සඳහා ප්‍රතික්‍ෂෙප යි.)

4\. ස. පු: චෙතොපරියායඥානය පටිසම්භිදාඤාණ වේ ද?

ප. පටිඤ්ඤා: එසේ යැ. (ආර්‍ය්‍යයන්ගේ ඥානය සඳහා පිළින යි.)

ස. අනු: යම් කෙනෙක් පරචිත්තය දනිත් ද, ඔහු හැම පිළිසිඹියා පැමිණියාහු වෙත් ද?

ප. පටි: එසේ නො කියැයුතු යැ …

5\. ස. පු: හැම ඤාණ පටිසම්භිදාඤාණ වේ ද?

ප. පටිඤ්ඤා: එසේ යැ.

ස. අනු: හැම ප්‍රඥා පටිසම්භිදාඤාණ වේ ද?

ප. පටි: එසේ නො කියැයුතු යැ … (කසිණසමාපත්ති ප්‍රඥාව සඳහා ප්‍රතික්‍ෂෙප යි.)

6\. ස. පු: හැම ප්‍රඥා පටිසම්භිදාඤාණ වේ ද?

ප. පටිඤ්ඤා: එසේ යැ.

ස. අනු: පඨවීකසිණ සමාපත්තියට සමවන්නහුට ප්‍රඥා ඇත පටිසම්භිදාඤාණ වේ ද?

ප. පටි: එසේ නො කියැයුතු යැ …

ස. අනු: ආපොකසිණයට … තෙජොකසිණයට … වායොකසිණයට … නීලකසිණයට … පීතකසිණයට … ලොහිතකසිණයට … ඔදාතකසිණයට … ආකාසානඤ්චායතනයට … විඤ්ඤාණඤ්චායතනයට … ආකිඤ්චඤ්ඤායතනයට … නෙවසඤ්ඤානාසඤ්ඤායතනයට සමවන්නහුට දන් දෙන්නහුට … සිවුරු දෙන්නහුට … පිඬුවා දෙන්නහුට … සෙනසුන් දෙන්නහුට … ගිලන්පස බෙහෙත්පිරිකර දෙන්නහුට ප්‍රඥා ඇත. ඒ ප්‍රඥා පටිසම්භිදාඥාන වේ ද?

ප. පටි: එසේ නො කියැයුතු යැ …

7\. ප. පු: ‘හැම ඥාන පටිසම්භිදාඤාණ’ යයි නො කියැයුතු වේ ද?

ස. පටිඤ්ඤා: එසේ යැ.

ප. අනු: ලොකොත්තර ප්‍රඥායෙක් ඇත. ඒ ප්‍රඥාව පටිසම්භිදාඤාණ නො වේ යයි නො කියැයුතු වේ ද?

ස. පටි: එසේ නො කියැයුතු යැ …

අනු. පා: එ කරුණින් හැම ඥාන පටිසම්භිදාඤාණ නම් වෙයි.

පටිසම්භිදාකථා නිමි.
