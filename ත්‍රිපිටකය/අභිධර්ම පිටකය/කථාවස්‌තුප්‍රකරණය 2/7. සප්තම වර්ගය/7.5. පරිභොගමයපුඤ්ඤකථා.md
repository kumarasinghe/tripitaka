ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 7. සප්තම වර්ගය

# 7.5. පරිභොගමයපුඤ්ඤකථා

**\[“තෙසං දිවා ච රත්තො ච සදා පුඤ්ඤං පවඩ්ඪති” ආදි සූත්‍ර නුනුවණින් ගෙන ‘පරිභොගමය’ නම් පුණ්‍යයෙක් ඇතැයි රාජගිරික සිද්ධත්ථික සම්මිතිය නිකායවාසීන් සෙයින් ලබ්ධි ගත්තවුන්ගේ වාද බිඳුනට පරිභොගමය පුණ්‍යකථා එයි.\]**

1\. ස. පු: පරිභොගමය පුණ්‍යය (තෙමේම) වැඩේ ද?

ප. පටිඤ්ඤා: එසේ යැ.

ස. අනු: පරිභොගමය ස්පර්‍ශය වැඩේ ද, වෙදනා වැඩේ ද, සංඥා වැඩේ ද, චෙතනා වැඩේ ද, චිත්තය වැඩේ ද, ශ්‍රද්ධා වැඩේ ද, වීර්‍ය්‍ය වැඩේ ද, ස්මෘති වැඩේ ද, සමාධි වැඩේ ද, ප්‍රඥා වැඩේ ද?

ප. පටි: එසේ නො කියැයුතු යැ …

2\. ස. පු: පරිභොගමය පුණ්‍යය වැඩේ ද?

ප. පටිඤ්ඤා: එසේ යැ.

ස. අනු: ලතාවක් සෙයින් වැඩේ ද, මාලුවා ලතාවක් සෙයින් වැඩේ ද, වෘක්‍ෂයක් මෙන් වැඩේ ද, තෘණ සෙයින් වැඩේ ද, මෘදුතෘණ පුඤ්ජයක් සෙයින් වැඩේ ද?

ප. පටි: එසේ නො කියැයුතු යැ …

3\. ස. පු: පරිභොගමය පුණ්‍යය වැඩේ ද?

ප. පටිඤ්ඤා: එසේ යැ.

ස. අනු: දායකයා දන් දී ආවර්‍ජනා නො කෙරෙයි. පුණ්‍ය වේ ද?

ප. පටිඤ්ඤා: එසේ යැ.

ස. අනු: (දන් දී, දානචෙතනායෙහි භවාඞග සිත) නො පෙරළනුවහට වේ ද, ආභොග නො කරනුවහට වේ ද, ආවර්‍ජන නො කරනුවහට වේ ද, මනසිකාර නො කරනුවහට වේ ද, නො සිතනුවහට වේ ද, නො පතනුවහට වේ ද, ප්‍රණිධාන නො කරනුවහට වේ ද?

ප. පටි: එසේ නො කියැයුතු යැ …

ස. අනු: (දානචෙතනායෙහි භවාඞ්ග සිත) ආවර්‍තන කරනුවහට, ආභොග කරනුවහට, ආවර්‍ජන කරනුවහට, මෙනෙහි කරනුවහට, සිතනුවහට, පතනුවහට සිත පිහිටුවනුවහට, (පුණ්‍ය) වේ නො?

ප. පටිඤ්ඤා: එසේ යැ.

අනු. ඨ: ඉදින් ආවර්‍තන කරනුවහට, ආභොග කරනුවහට, ආවර්‍ජන කරනුවහට, මෙනෙහි කරනුවහට, සිතනුවහට, පතනුවහට, සිත පිහිටුවනුවහට, (පුණ්‍ය) වේ නම්,

අනු. පා: භවත, ‘පරිභොගමය පුණ්‍ය වැඩේ’ යයි නො කියැයුතු මැ යැ.

4\. ස. පු: පරිභොගමය පුණ්‍ය වැඩේ ද?

ප. පටිඤ්ඤා: එසේ යැ.

ස. අනු: දායකයා දන් දී කාමවිතර්‍ක කෙරෙයි, ව්‍යාපාද විතර්‍ක කෙරෙයි, විහිංසාවිතර්‍ක කෙරෙයි. පුණ්‍ය වේ ද?

ප. පටිඤ්ඤා: එසේ යැ.

ස. අනු: ස්පර්‍ශයන් දෙදෙනකුන්ගේ … චිත්තයන් දෙදෙනකුන්ගේ සමවධාන වේ ද?

ප. පටි: එසේ නො කියැයුතු යැ …

5\. ස. පු: චිත්තයන් දෙදෙනකුන්ගේ සමවධාන වේ ද?

ප. පටිඤ්ඤා: එසේ යැ.

ස. අනු: කුශලාකුශල, සාවද්‍යානවද්‍යා, හීනප්‍රණීත, කෘෂ්ණශුක්ලසප්‍රතිභාගධර්‍මයෝ සම්මුඛීභාවයට එත් ද?

ප. පටි: එසේ නො කියැයුතු යැ …

6\. ස. පු: කුශලාකුශල, සාවද්‍යානවද්‍යා, හීනප්‍රණීත, කෘෂ්ණශුක්ලසප්‍රතිභාගධර්‍මයෝ සම්මුඛීභාවයට පැමිණේත් ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් වදාරනලද නො?

“මහණෙනි, මේ සුවිදූරවිදූරස්ථානයෝ සතර දෙනෙක් වෙති. කවර සතර දෙනෙක යත්: මහණෙනි, අහස හා පොළොව හා මෙදෙක පළමු සුවිදූරවිදූරස්ථාන යැ. මහණෙනි, සමුද්‍රයාගේ මෙතෙර හා එතෙර හා මෙදෙක දෙවැනි සුවිදූරවිදූරස්ථාන යැ. මහණෙනි, යම් තැනෙකින් හිරු උදාවේ ද, යම් තැනෙක්හි අස්තයට යේ ද, මේ තුන් වැනි සුවිදූරවිදූරස්ථාන යැ. මහණෙනි, සත්පුරුෂයන්ගේ ධර්‍ම හා අසත්පුරුෂයන්ගේ ධර්‍ම හා මෙදෙක සතර වැනි සුවිදූරවිදූරස්ථාන යැ. මහණෙනි, මොහු සතර දෙන සුවිදූරවිදූරස්ථානයෝ යි.

“අහස හා පොළොව හා දෙක දූරයෙහි වෙයි. සමුද්‍රයාගේ යම් පාරයෙක් ඇද්ද, එ ද දූරයෙහි යයි කියත්. ප්‍රභාකර වූ සුර්‍ය්‍යයා යම් උදාගලෙකින් නැගේ ද, යම් හත්ගිරිතෙලෙක අස්තයට යේ ද, එ ද දුර වෙයි.

එයට ද වඩා සත්පුරුෂයධර්‍ම හා අසත්පුරුෂධර්‍ම හා දෙක එකාන්තයෙන් දූරතර කොට කියත්. සත් සමාගමය ස්ථිර වෙයි. යම් තාක් සිටුනේ ද, ඒ තාක් එසේ මැ සිටුනේ යැ. අසත්සමාගමය වහා නැඟී යෙයි. එයින් සත්පුරුෂධර්‍මය අසත්පුරුෂයන් කෙරෙන් දුරු වෙයි.” වදාළ සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

ස. නිග: එකරුණින් ‘කුශලාකුශල, සාවද්‍යානවද්‍යා, හීනප්‍රණීත, කෘෂ්ණශුක්ලසප්‍රතිභාග ධර්‍මයෝ සම්මුඛීභාවයට එති’ යි නො කියැයුතු මැ යැ.

7\. ප. පු: ‘පරිභොගමය පුණ්‍යය වැඩෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් වදාරන ලද මැ නො:

“යම් ජන කෙනෙක් ආරාම රොපණ කරන්නාහු වන රොපණ කරන්නාහු සෙතු කරන්නාහු පැන්හල් ළින් කරන්නාහු වෙත් ද, යම් කෙනෙක් ආවාස දෙත් ද,

උනට දවරැය හැම කල්හි පින් වැඩෙයි. දහම්හි සිටි සිල්සපන් ඒ ජනයෝ ස්වර්‍ගයට යන්නාහු වෙති” යි වදාළ සූත්‍රාන්තයෙක් ඇත්තේ මැ නො?

ස. පටිඤ්ඤා: එසේ යැ.

ප. නිග: එකරුණින් ‘පරිභොගමය පුණ්‍යය වැඩෙයි.

8\. ප. පු: ‘පරිභොගමය පුණ්‍යය වැඩෙති’ යි නො කියැයුතු වේ ද?

ස. පටිඤ්ඤා: එසේ යැ.

ප. අනු: භාග්‍යවතුන් වහන්සේ විසින් වදාරන ලද මැ නො:

“මහණෙනි, සුව එළවන මනා වූ අග්‍රරූපාදිය දෙන සුඛවිපාක ඇති, ස්වර්‍ගය පිණිස පවත්නා මේ පුණ්‍යප්‍රවාහයේ කුශලප්‍රවාහයෝ සතර දෙනෙක් ඉෂ්ට වූ කාන්ත වූ මන වඩන හිතසුව පිණිස පවතිත්. කවර සතර දෙනෙක යත්: මහණෙනි, මහණ යම් දායකයක්හුගේ සිවුර වළඳ කෙරෙමින් අප්‍රමාණ වූ චිත්තසමාධි උපයා වාස කෙරේ ද, ඔහට සුව එළවන මනා වූ අග්‍ර රූපාදිය දෙන, සුඛවිපාක ඇති සවර්‍ගසංවත්තනික වූ අප්‍රමාණ වූ පුණ්‍යප්‍රවාහය කුශලප්‍රවාහය ඉෂ්ට වූ කාන්ත වූ මන වඩන හිතසුව පිණිස පවති. මහණෙනි, මහණ තෙම යම් දායකයක්හුගේ පිණ්ඩපාත වළඳ කෙරෙමින් … ශයනාසන වළඳ කෙරෙමින් … ගිලන්පස බෙහෙත් පිරිකර වළඳ කෙරෙමින් අප්‍රමාණ වූ චිත්තසමාධි උපයා වාස කෙරේ ද, ඔහට සුව එළවන මනා වූ අග්‍රරූපාදිය දෙන සුඛවිපාක ඇති ස්වර්‍ගසංවත්තනික වූ අප්‍රමාණ වූ පුණ්‍යප්‍රවාහය කුශලප්‍රවාහය ඉෂ්ට වූ කාන්ත වූ මන වඩන හිත සුව පිණිස පවති. මහණෙනි, සුව එළවන මනා වූ අග්‍ර රූපාදිය දෙන සුඛවිපාක ඇති සවර්‍ගසංවත්තනික වූ පුණ්‍යප්‍රවාහයෝ කුශලප්‍රවාහයෝ සතර දෙන ඉෂ්ට වූ කාන්ත වූ මනාප වූ හිතසුව පිණස පවතිත්” යයි වදාළ සූත්‍රාන්තයෙක් ඇත්තේ මැ නො?

ස. පටිඤ්ඤා: එසේ යැ.

ප. නිග: එකරුණින් ‘පරිභොගමය පුණ්‍යය වැඩෙයි.

9\. ස. පු: පරිභොගමය පුණ්‍ය වැඩේ ද?

ප. පටිඤ්ඤා: එසේ යැ.

ස. අනු: දායකයා දන් දෙයි. ප්‍රතිග්‍රාහකයා පිළිගෙන වළඳ නො කෙරෙයි, හැරපියයි, ඉවතලයි. ඒ පුණ්‍ය වේ ද?

ප. පටිඤ්ඤා: එසේ යැ.

අනු. ඨ: ඉදින් දායකයා දන් දේ නම්, ප්‍රතිග්‍රාහක පිළිගෙන නො වළඳා නම්, හැරපියා නම්, ඉවත ලයි නම්, එ ද පුණ්‍ය වේ නම්,

අනු. පා: භවත, ‘පරිභොගමය පුණ්‍ය වැඩේ’ යයි නො කියැයුතු මැ යැ.

10\. ස. පු: පරිභොගමය පුණ්‍ය වැඩේ ද?

ප. පටිඤ්ඤා: එසේ යැ.

ස. අනු: දායකයා දන් දෙයි. ප්‍රතිග්‍රාහකයා පිළිගත් කල්හි රජහු හෝ පැහැර ගනිති. සොරු හෝ පැහැර ගනිති. ගිනි හෝ දවයි. දිය හෝ උසුලා යෙයි. අප්‍රිය දායාදයෝ හෝ පැහැර ගනිති. එ ද පුණ්‍ය වේ ද?

ප. පටිඤ්ඤා: එසේ යැ.

අනු. ඨ: ඉදින් දායකයා දන් දෙයි, ප්‍රතිග්‍රාහක පිළිගත් කල්හි රජහු හෝ පැහැර ගනිති, සොරහු හෝ පැහැර ගනිති, ගිනි හෝ දවයි, දිය හෝ උසුළාගෙන යයි, අප්‍රිය දායාදයෝ හෝ පැහැර ගනිති, එ ද පුණ්‍ය වේ නම්,

අනු. පා: භවත, ‘පරිභොගමය පුණ්‍ය වැඩේ’ යයි නො කියැයුතු මැ යැ.

පරිභොගමය පුඤ්ඤකථා නිමි.
