ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 7. සප්තම වර්ගය

# 7.2. සම්පයුත්තකථා

**\[යම් හෙයකින් තලයෙහි පැතිර සිටුනා තෙල සෙයින් වෙදනාදි ධර්‍මයෝ සංඥාදි ධර්‍මයෙහි අනුප්‍රවිෂ්ට වූවාහු නො වෙත් ද, එහෙයින් කිසි ධර්‍ම කෙනෙකුන් හා සම්ප්‍රයුක්ත වූ කිසි ධර්‍ම කෙනෙක් නැත. එසේ වත් මැ ‘ඥාන සම්ප්‍රයුක්ත යනාදිය නිරර්‍ථක වෙති’යි රාජගිරික සිද්ධත්ථික ආදි නිකායවාසීන් සෙයින් වාද ගත්තවුන්ගේ වාද බිඳුනට සම්ප්‍රයුක්තකථා එයි.\]**

1\. ස. පු: කිසි ධර්‍ම කෙනෙකුන් සම්ප්‍රයුක්ත වූ කිසි ධර්‍ම කෙනෙක් නැද්ද?

ප. පටිඤ්ඤා: එසේ යැ.

ස. අනු: කිසි ධර්‍ම කෙනකුන් හා සහගත, සහජාත, සසට, එකොත්පාද, එකනිරොධ, එකවස්තුක, එකාලම්බන කිසි ධර්‍ම කෙනෙක් ඇත්තාහු නො?

ප. පටිඤ්ඤා: එසේ යැ.

අනු. ඨ: ඉදින් කිසි ධර්‍ම කෙනෙකුන් හා සහගත, සහජාත, සංසෘෂ්ට, එකොත්පාද, එකනිරොධ, එකවස්තුක, එකාලම්බන සැහැවි ඇති කිසි ධර්‍ම කෙනෙක් ඇත් නම්,

අනු. පා: භවත, ‘කිසි ධර්‍ම කෙනකුන් හා සම්ප්‍රයුක්ත වූ කිසි ධර්‍ම කෙනෙක් නැති’ යි නො කියැයුතු මැ යැ.

2\. ස. පු: වෙදනාස්කන්‍ධය සංඥාස්කන්‍ධය හා සහජාත වේ ද?

ප. පටිඤ්ඤා: එසේ යැ.

අනු. ඨ: ඉදින් වෙදනාස්කන්‍ධය සංඥාස්කන්‍ධය හා සහජාත වේ නම්,

අනු. පා: භවත, එකරුණින් ‘වෙදනාස්කන්‍ධය සංඥාස්කන්‍ධය හා සම්ප්‍රයුක්ත වේ’ යයි කියැයුතු මැ යැ.

ස. අනු: වෙදනාස්කන්‍ධය සංස්කාරස්කන්‍ධ විඥානස්කන්‍ධ දෙක හා සහජාත වේ ද?

ප. පටිඤ්ඤා: එසේ යැ.

අනු. ඨ: ඉදින් වෙදනාස්කන්‍ධය විඥානස්කන්‍ධය හා සහජාත වේ නම්,

අනු. පා: භවත, එකරුණින් ‘වෙදනාස්කන්‍ධය විඥානස්කන්‍ධය හා සම්ප්‍රයුක්ත වේ’ යයි කියැයුතු මැ යැ.

ස. අනු: සංඥා සංස්කාර විඥානස්කන්‍ධ තුන වෙදනා සංඥා සංස්කාරස්කන්‍ධයන් හා සහජාත වේ ද?

ප. පටිඤ්ඤා: එසේ යැ.

අනු. ඨ: ඉදින් විඥානස්කන්‍ධය සංස්කාරස්කන්‍ධය හා සහජාත වේ නම්,

අනු. පා: භවත, එකරුණින් ‘විඥානස්කන්‍ධය සංස්කාරස්කන්‍ධය හා සම්ප්‍රයුක්ත වේ’ යයි කියැයුතු මැ යැ.

ප. පු: යම්සේ තලයෙහි තෙල අනුගත වැ අනුප්‍රවිෂ්ට වැ ඇද්ද, උගුයෙහි රස අනුගත වැ අනුප්‍රවිෂ්ට වැ ඇද්ද, එපරිදි මැ ඒ දහම්හු ඒ දහමුන් හා අනුගත වැ අනුප්‍රවිෂ්ට වැ ඇත්තාහු වෙත් ද?

ස. පටි: එසේ නො කියැයුතු යැ.

සම්පයුත්තකථා නිමි.
