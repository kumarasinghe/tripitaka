ත්‍රිපිටකය » අභිධර්ම පිටකය » කථාවස්‌තුප්‍රකරණය 2 » 7. සප්තම වර්ගය

# 7.7. පඨවීකම්මවිපාකොති කථා

**\[‘පෘථිවිය කර්‍මවිපාකයකැ’ අන්‍ධකනිකායවාසීන් සෙයින් ලබ්ධි ගත්තවුන්ගේ වාද බිඳුනට ‘පඨවී කම්මවිපාකො’ ති කථා එයි.\]**

1\. ස. පු: පෘථිවිය කර්‍මවිපාක වේ ද?

ප. පටිඤ්ඤා: එසේ යැ.

ස. අනු: (පෘථිවිය) සූඛවෙදනාවට නිසි වේ ද, දුඃඛවෙදනාවට නිසි වේ ද, උපෙක්‍ෂාවෙදනාවට නිසි වේ ද, සුඛවෙදනායෙන් සම්ප්‍රයුක්ත වේ ද, දුඃඛවෙදනායෙන් සම්ප්‍රයුක්ත වේ ද, උපෙක්‍ෂා වෙදනායෙන් සම්ප්‍රයුක්ත වේ ද, ස්පර්‍ශයෙන් සම්ප්‍රයුක්ත වේ ද, වෙදනායෙන් සම්ප්‍රයුක්ත වේ ද, සංඥායෙන් සම්ප්‍රයුක්ත වේ ද, චෙතනායෙන් සම්ප්‍රයුක්ත වේ ද, චිත්තයෙන් සම්ප්‍රයුක්ත වේ ද, සාරම්මණ වේ ද, එයට පුරෙචාරික ආවර්‍තන සඞ්ඛ්‍යාත ආවර්‍ජනා ඇද්ද, ආභොග ඇද්ද, සමන්වාහාර ඇද්ද, මනසිකාර ඇද්ද, කර්‍මප්‍රත්‍යයභුත චෙතනා ඇද්ද, ඉෂ්ටවිපාක ප්‍රාර්‍ථනා ඇද්ද, ප්‍රණිධි වශයෙන් පැවැති මූලතෘෂ්ණා ඇද්ද, (කිම, තොප ගත් පෘථිවිය මෙ බඳු වේ ද?)

ප. පටි: එසේ නො කියැයුතු යැ …

ස. අනු: සුඛවෙදනිය නො වනු වේ ද, දුක්ඛවෙදනිය නො වනු වේ ද, උපෙක්‍ෂාවෙදනාවට නිසි නො වනු වේ ද, සුඛවෙදනායෙන් සම්ප්‍රයුක්ත නො වනු වේ ද, දුඃඛවෙදනායෙන් සම්ප්‍රයුක්ත නො වනු වේ ද, උපෙක්‍ෂාවෙදනායෙන් සම්ප්‍රයුක්ත නො වනු වේ ද, ස්පර්‍ශයෙන් සම්ප්‍රයුක්ත නො වනු වේ ද, වෙදනායෙන් සම්ප්‍රයුක්ත නො වනු වේ ද, සංඥායෙන් සම්ප්‍රයුක්ත නො වනු වේ ද, චෙතනායෙන් සම්ප්‍රයුක්ත නො වනු වේ ද, චිත්තයෙන් සම්ප්‍රයුක්ත නො වනු වේ ද,අනාරම්මණ නො වේ ද, එයට ආවර්‍තනායෙක් ආභොගයෙක් සමන්වාහාරයෙක් මනසිකාරයෙක් නැත්තේ වේ ද, චෙතනායෙක් ප්‍රාර්‍ථනායෙක් ප්‍රණිධියෙක් නැත්තේ වේ ද?

ප. පටිඤ්ඤා: එසේ යැ.

අනු. ඨ: ඉදින් සුඛවෙදනාවට නිසි නොවේ නම්, දුඃඛවෙදනාවට නිසි නොවේ නම් … අනාරම්මණ වේ නම්, එයින් ආවර්‍තනායෙක් නැත් නම් … ප්‍රණිධියෙක් නැත් නම්,

අනු. පා: භවත, ‘පෘථිවිය කර්‍මවිපාක’ යයි නො කියැයුතු මැ යැ.

2\. ස. පු: ස්පර්‍ශය කර්‍මවිපාක යැ. ස්පර්‍ශය සුඛවෙදනාවට නිසි වේ ද, දුඃඛවෙදනාවට නිසි වේ ද, උපෙක්‍ෂාවෙදනාවට නිසි වේ ද, සුඛවෙදනායෙන් සම්ප්‍රයුක්ත වේ ද, … උපෙක්‍ෂාවෙදනායෙන් සම්ප්‍රයුක්ත වේ ද, ස්පර්‍ශයෙන් සම්ප්‍රයුක්ත වේ ද, වෙදනායෙන් සම්ප්‍රයුක්ත වේ ද, සංඥායෙන් සම්ප්‍රයුක්ත වේ ද, චෙතනායෙන් සම්ප්‍රයුක්ත වේ ද, චිත්තයෙන් සම්ප්‍රයුක්ත වේ ද, සාරම්මණ වේ ද, ඒ ස්පර්‍ශයට ආවර්‍තනායෙක් ඇද්ද … ප්‍රණිධියෙක් ඇද්ද?

ප. පටිඤ්ඤා: එසේ යැ.

ස. අනු: පෘථිවිය කර්‍මවිපාක යැ. පෘථිවිය සුඛවෙදනාවට නිසි වේ ද, දුඃඛවෙදනාවට නිසි වේ ද, උපෙක්‍ෂාවෙදනාවට නිසි වේ ද, සුඛවෙදනායෙන් සම්ප්‍රයුක්ත වේ ද, දුඃඛවෙදනායෙන් සම්ප්‍රයුක්ත වේ ද, උපෙක්‍ෂාවෙදනායෙන් සම්ප්‍රයුක්ත වේ ද, ස්පර්‍ශයෙන් සම්ප්‍රයුක්ත වේ ද, වෙදනායෙන් සම්ප්‍රයුක්ත වේ ද, සංඥායෙන් සම්ප්‍රයුක්ත වේ ද, චෙතනායෙන් සම්ප්‍රයුක්ත වේ ද, චිත්තයෙන් සම්ප්‍රයුක්ත වේ ද, සාරම්මණ වේ ද, එයට ආවර්‍තනායෙක් ආභොගයෙක් සමන්වාහාරයෙක් මනසිකාරයෙක් චෙතනායෙක් ප්‍රාර්‍ථනායෙක් ප්‍රණිධියෙක් ඇද්ද?

ප. පටි: එසේ නො කියැයුතු යැ …

3\. ස. පු: (තොප මතයෙහි) පෘථිවිය කර්‍මවිපාක වෙයි. පෘථිවිය සූඛවෙදනිය නො වේ ද, දුක්ඛවෙදනිය නො වේ ද … අනාරම්මණ වේ ද, එයට ආවර්‍තනා නැද්ද … ප්‍රණිධි නැද්ද?

ප. පටිඤ්ඤා: එසේ යැ.

ස. අනු: ස්පර්‍ශය කර්‍මවිපාක යැ. ස්පර්‍ශය සුඛවෙදනිය නො වේ ද, දුක්ඛවෙදනිය නො වේ ද … අනාරම්මණ වේ ද, එයට ආවර්‍තනා නැද්ද … ප්‍රණිධියෙක් නැද්ද?

ප. පටි: එසේ නො කියැයුතු යැ …

4\. ස. පු: පෘථිවිය කර්‍මවිපාක වේ ද?

ප. පටිඤ්ඤා: එසේ යැ.

ස. අනු: පෘථිවිය ප්‍රග්‍රහ නිග්‍රහ දෙකට පැමිණියා ඡෙදනභෙදනගත වූවා වේ ද?

ප. පටිඤ්ඤා: එසේ යැ.

ස. අනු: කර්‍මවිපාකය ප්‍රග්‍රහ නිග්‍රහයට පැමිණියේ ඡෙදනභෙදනයට පැමිණියේ වේ ද?

ප. පටි: එසේ නො කියැයුතු යැ …

5\. ස. පු: පෘථිවිය විනිමය කරන්නට විකොට ගන්නට එළවා තබන්නට රැස්කොට ගන්නට සොයා තබන්නට හැකි වේ ද?

ප. පටිඤ්ඤා: එසේ යැ.

ස. අනු: කර්‍මවිපාකය විනිමය කරන්නට විකොට ගන්නට එළවා තබන්නට රැස් කොට ගන්නට සොයා තබන්නට හැකි වේ ද?

ප. පටි: එසේ නො කියැයුතු යැ …

6\. ස. පු: පෘථිවිය මෙරමාහට සාධාරණ වේ ද?

ප. පටිඤ්ඤා: එසේ යැ.

ස. අනු: කර්‍මවිපාකය මෙරමාහට සාධාරණ වේ ද?

ප. පටි: එසේ නො කියැයුතු යැ …

7\. ස. පු: කර්‍මවිපාකය මෙරමාහට සාධාරණ වේ ද?

ප. පටිඤ්ඤා: එසේ යැ.

ස. අනු: භාග්‍යවතුන් වහන්සේ විසින් වදාරන ලද මැ නු:

“පුණ්‍යකර්‍මය මෙරමාහට අසාධාරණ වෙයි. සොරුන් විසින් නො ගතහෙහ නිධි වෙයි.

ඉදින් සුචරිත කරන්නේ නම් මිනිස් තෙම පුණ්‍යකර්‍ම කරන්නේ යැ.”

මෙසේ වදාළ සූත්‍රාන්තයෙක් ඇත්තේ මැ නු?

ප. පටිඤ්ඤා: එසේ යැ.

ස. නිග: එකරුණින් ‘කර්‍මවිපාකය මෙරමාහට සාධාරණ යැ’ යි නො කියැයුතු මැ යැ.

8\. ස. පු: පෘථිවිය කර්‍මවිපාක වේ ද?

ප. පටිඤ්ඤා: එසේ යැ.

ස. අනු: පළමුව පොළොව පිහිටා ද? පසුවලා සත්ත්‍වයෝ උපදිත් ද?

ප. පටිඤ්ඤා: එසේ යැ.

ස. අනු: පළමුවැ විපාකය උපදී ද, පසුවැ විපාකප්‍රතිලාභය පිණිස කර්‍මය කෙරෙත් ද?

ප. පටි: එසේ නො කියැයුතු යැ …

9\. ස. පු: පෘථිවිය හැම සත්ත්‍වයනට කර්‍මවිපාක වේ ද?

ප. පටිඤ්ඤා: එසේ යැ.

ස. අනු: හැම සත්ත්‍වයෝ පෘථිවිය පරිභොග කෙරෙත් ද?

ප. පටි: එසේ නො කියැයුතු යැ …

10\. ස. පු: හැම සත්ත්‍වයෝ පෘථිවිය පරිභොග කෙරෙත් ද?

ප. පටිඤ්ඤා: එසේ යැ.

ස. අනු: පෘථිවිය පරිභොග නො කොට පිරිනිවෙන කිසි කෙනෙක් ඇද්ද?

ප. පටිඤ්ඤා: එසේ යැ.

ස. අනු: කර්‍මවිපාක නො ගෙවා පිරිනිවෙන කිසි කෙනෙක් ඇද්ද?

ප. පටි: එසේ නො කියැයුතු යැ …

11\. ස. පු: පෘථිවිය චක්‍රවර්තිසත්ත්‍වහට කර්‍මවිපාක වේ ද?

ප. පටිඤ්ඤා: එසේ යැ.

ස. අනු: අන්‍ය සත්ත්‍වයෝ පෘථිවිය පරිභොග කෙරෙත් ද?

ප. පටිඤ්ඤා: එසේ යැ.

ස. අනු: චක්‍රවර්තිසත්ත්‍වයාගේ කර්‍මවිපාකය අන්‍ය සත්ත්‍වයෝ පරිභොග කෙරෙත් ද?

ප. පටි: එසේ නො කියැයුතු යැ …

12\. ස. පු: චක්‍රවර්තිසත්ත්‍වයාගේ කර්‍මවිපාකය අන්‍යසත්ත්‍වයෝ පරිභොග කෙරෙත් ද?

ප. පටිඤ්ඤා: එසේ යැ.

ස. අනු: චක්‍රවර්තිසත්ත්‍වයාගේ ස්පර්‍ශය වෙදනාව සංඥාව චෙතනාව චිත්තය ශ්‍රද්ධාව වීර්‍ය්‍යය ස්මෘතිය සමාධිය ප්‍රඥාව අන්‍යසත්ත්‍වයෝ පරිභොග කෙරෙත් ද?

ප. පටි: එසේ නො කියැයුතු යැ …

13\. ප. පු: ‘පෘථිවිය කර්‍මවිපාක යැ’යි නො කියැයුතු වේ ද?

ස. පටිඤ්ඤා: එසේ යැ.

ප. අනු: ඉසුරුබව පිණිස පවත්නා කර්‍ම අධිපතිබව පිණිස පවත්නා කර්‍ම ඇත් නු?

ස. පටිඤ්ඤා: එසේ යැ.

අනු. ඨ: ඉදින් ඉසුරුබව පිණිස පවත්නා කර්‍ම අධිපතිබව පිණිස පවත්නා කර්‍ම ඇත් නම්,

අනු. පා: භවත, එකරුණින් ‘පෘථිවිය කර්‍මවිපාක යැ’ යි කියැයුතු මැ යැ.

පඨවී කම්මවිපාකොතිකථා නිමි.
