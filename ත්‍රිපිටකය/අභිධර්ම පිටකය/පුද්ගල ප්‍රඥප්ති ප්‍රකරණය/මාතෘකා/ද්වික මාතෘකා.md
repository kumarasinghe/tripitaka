ත්‍රිපිටකය » අභිධර්ම පිටකය » පුද්ගල ප්‍රඥප්ති ප්‍රකරණය » මාතෘකා

# ද්වික මාතෘකා

1\. ක්‍රෝධ ඇත්තේ ද, බද්ධවෛර ඇත්තේ ද,

2\. ගුණමකු වූයේ ද, යුගග්‍රාහ (තමා අනුන් හා සම කිරීම) ඇත්තේ ද,

3\. ඊර්ෂ්‍යා ඇත්තේ ද, මාත්සර්‍ය්‍ය (මසුරු බව) ඇත්තේ ද,

4\. කෛරාටික වූයේ ද, මායා ඇත්තේ ද,

5\. (පාපයෙහි) ලජ්ජා නැත්තේ ද, (උපවාදයෙහි) බිය නැත්තේ ද,

6\. දුර්වචස්ක වූයේ ද, පාපමිත්‍රයන් ඇත්තේ ද,

7\. ඉඳුරන්හි නො පියන ලද දොර ඇත්තේ ද,වැළැඳීමෙහි පමණ නො දන්නේ ද,

8\. මුළා වූ සිහි ඇත්තේ ද, නුවණ නැත්තේ ද,

9\. ශීලවිපත්තියට පැමිණියේ ද, දෘෂ්ටිවිපත්තියට පැමිණියේ ද,

10\. අධ්‍යාත්ම සංයෝජන ඇත්තේ ද, බාහ්‍ය සංයෝජන ඇත්තේ ද,

11\. ක්‍රෝධ නැත්තේ ද, බද්ධවෛර නැත්තේ ද,

12\. ගුණමකු නො වූයේ ද, යුගග්‍රාහ (තමා අනුන් හා සම කොට ගැනුම්) නැත්තේ ද,

13\. ඊර්ෂ්‍යා නැත්තේ ද, මාත්සර්‍ය්‍ය (මසුරුබව) නැත්තේ ද,

14\. කෛරාටික නොවූයේ ද, මායා නැත්තේ ද,

15\. (පාපයෙහි) ලජ්ජා ඇත්තේ ද, (උපවාදයෙහි) බිය ඇත්තේ ද,

16\. සුවච වූයේ ද, කල්‍යාණ මිත්‍රයන් ඇත්තේ ද,

17\. ඉන්ද්‍රියයන්හි පියන ලද දොරඇත්තේද, වැළැඳීමෙහි පමණ දන්නේ ද,

18\. එළඹ සිටි සිහි ඇත්තේ ද, නුවණ ඇත්තේ ද,

19\. ශීල සම්පන්න වූයේ ද, දෘෂ්ටි සම්පන්න වූයේ ද, (වෙති.)

20\. ලෝකයෙහි දුර්ලභ පුද්ගලයෝ දෙදෙනෙකි,

21\. පිණවීමට දුෂ්කර පුද්ගලයෝ දෙදෙනෙකි,

22\. පිණවීමට සුකර පුද්ගලයෝ දෙදෙනෙකි,

23\. පුද්ගලයන් දෙදෙනකුන්ගේ ආස්‍රවයෝ වැඩෙත්,

24\. පුද්ගලයන් දෙදෙනකුන්ගේ ආස්‍රවයෝ නො වැඩෙත්,

25\. හීනාධිමුක්ත වූයේ ද, ප්‍රණීතාධිමුක්ත වූයේ ද,

26\. තෘප්ත වූයේ ද, තෘප්තිකාරක වූයේ ද (යන මොහු ය.)

ද්වික මාතෘකා නිමි.
