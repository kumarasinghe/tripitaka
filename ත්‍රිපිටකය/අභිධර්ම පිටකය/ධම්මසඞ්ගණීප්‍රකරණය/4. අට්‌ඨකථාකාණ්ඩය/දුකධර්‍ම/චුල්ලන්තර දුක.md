ත්‍රිපිටකය » අභිධර්ම පිටකය » ධම්මසඞ්ගණීප්‍රකරණය » 4. අට්‌ඨකථාකාණ්ඩය » දුකධර්‍ම

# චුල්ලන්තර දුක

1452\. සප්‍ර‍ත්‍යයධර්‍මයෝ කවරහ යත්:

සියුබිම්හි කුශල යැ, අකුශල යැ, සියුබිම්හි විපාක යැ, තුන්බිම්හි ක්‍රියාව්‍යාකෘත යැ, හැම රූපය ද, යන මේ ධර්‍මයෝ සප්‍ර‍ත්‍යයයෝ යි.

1453\. අප්‍ර‍ත්‍යයධර්‍මයෝ කවරහයත්:

නිර්‍වාණය යි. මේ ධර්‍මයෝ අප්‍ර‍ත්‍යයෝ යි.

1454\. සඞ්ඛතධර්‍මයෝ කවරහ යත්:

සියුබිම්හි කුශල යැ, අකුශල යැ, සියුබිම්හි විපාක යැ, තුන්බිම්හි ක්‍රියාව්‍යාකෘත යැ, හැම රූපය ද, යන මේ ධර්‍මයෝ සඞ්ඛතයෝ යි.

1455\. අසඞ්ඛතධර්‍මයෝ කවරහ යත්:

නිර්‍වාණය යි. මේ ධර්‍මයෝ අසඞ්ඛතයෝ යි.

1456\. සනිදර්‍ශනධර්‍මයෝ කවරහ යත්:

රූපායතන යි. මොහු සනිදර්‍ශනධර්‍මයෝ යි.

1457\. අනිදර්‍ශනධර්‍මයෝ කවරහ යත්:

චක්‍ෂුරායතන යැ ... ස්ප්‍ර‍ෂ්ටව්‍යාතනය යැ, චාතුර්භූමක කුශල යැ, අකුශල යැ, චාතුර්භූමක විපාක යැ, ත්‍රෛභූමක ක්‍රියාව්‍යාකෘත යැ, අනිදර්‍ශන අප්‍ර‍තිඝ වූ ධර්‍මායතනපර්‍ය්‍යාපන්න වූ යම් රූපයෙකුත් ඇද්ද, නිර්‍වාණය දැයි මොහු අනිදර්‍ශන ධර්‍මයෝ යි.

1458\. සප්‍ර‍තිඝධර්‍මයෝ කවරහ යත්:

චක්‍ෂුරායතන යැ ... ස්ප්‍ර‍ෂ්ටව්‍යාතනය යැ යන මොහු සප්‍ර‍තිඝධර්‍මයෝ යි.

1459\. අප්‍ර‍තිඝධර්‍මයෝ කවරහ යත්:

සියුබිම්හි කුශල යැ, අකුශල යැ, සියුබිම්හි විපාක යැ, තුන්බිම්හි ක්‍රියාව්‍යාකෘත යැ, අනිදර්‍ශන අප්‍ර‍තිඝ වූ ධර්‍මායතනපර්‍ය්‍යාපන්න වූ යම් රූපයෙකුත් ඇද්ද, නිර්‍වාණය දැයි මේ ධර්‍මයෝ අප්‍ර‍තිඝයෝ යි.

1460\. රූපීධර්‍මයෝ කවරහ යත්:

සතර මහාභූතයෝ ද, සතර මහාභූතයන් නිසා පවත්නා රූපය දැයි මොහු රූපී ධර්‍මයෝ යි.

1461\. අරූපීධර්‍මයෝ කවරහ යත්:

සියුබිම්හි කුශල යැ, අකුශල යැ, සියුබිම්හි විපාක යැ, තුන්බිම්හි ක්‍රියාව්‍යාකෘත යැ, නිර්‍වාණය දැයි මොහු අරූපී ධර්‍මයෝ යි.

1462\. ලෞකික ධර්‍මයෝ කවරය යත්:

ත්‍රෛභූමක කුශල යැ, අකුශල යැ, ත්‍රෛභූමක විපාක යැ, ත්‍රෛභූමක ක්‍රියාව්‍යාකෘත යැ, හැම රූපය ද යන මොහු ලෞකික ධර්‍මයෝ යි.

1463\. ලෝකෝත්තර ධර්‍මයෝ කවරහ යත්:

අපර්‍ය්‍යාපන්න වූ සතර මාර්‍ගයෝ යැ, සතර ශ්‍රාමණ්‍යඵලයෝ ද නිර්‍වාණය ද යන මොහු ලෝකෝත්තර ධර්‍මයෝ යි.

හැම ධර්මයෝ කිසි විඥනයෙකින් දතයුත්තාහු යැ, කිසි විඥනයෙකින් නොදතයුත්තාහු වෙත්.

චුල්ලන්තර දුකයි.
