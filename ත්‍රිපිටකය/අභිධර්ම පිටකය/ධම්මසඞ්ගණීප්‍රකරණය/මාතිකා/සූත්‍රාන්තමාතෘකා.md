ත්‍රිපිටකය » අභිධර්ම පිටකය » ධම්මසඞ්ගණීප්‍රකරණය » මාතිකා

# සූත්‍රාන්තමාතෘකා

1.

විද්‍යාභාගී (විද්‍යාව භජනය කරන) ධර්මයෝ ය,‍  
අවිද්‍යාභාගී (අවිද්‍යාව භජනය කරන) ධර්මයෝ ය,

2.

විදුලිය උපමා කොට ඇති ධර්මයෝ ය,‍  
වජ්‍රය උපමා කොට ඇති ධර්මයෝ ය,

3.

බාල (බාලයන් කෙරෙහි සිටි) ධර්මයෝ ය,‍  
පණ්ඩිත (පණ්ඩිතයන් කෙරෙහි සිටි) ධර්මයෝ ය,

4.

කෘෂණ (සිත අප්‍රභාස්වර කරන) ධර්මයෝ ය,‍  
ශුක්ල (සිත ප්‍රභාස්වර කරන) ධර්මයෝ ය,

5.

තපනීය (මෙලොව පරලොව තවන) ධර්මයෝ ය,‍  
අතපනීය ධර්මයෝ ය,

6.

අධිවචන (වචනමාත්‍රය මැ ප්‍රධාන කොට පවත්නා) ධර්මයෝ ය,‍  
අධිවචනපථ ධර්මයෝ ය,

7.

නිරුක්ති ධර්මයෝ ය,‍  
නිරුක්තිපථ ධර්මයෝ ය,

8.

ප්‍රඥප්ති ධර්මයෝ ය,‍  
ප්‍රඥප්තිපථ ධර්මයෝ ය,

9.

(නමන ලක්ෂණ වූ) නාමය ද,‍  
(රුප්පන ලක්ෂණ වූ) රූපය ද,

10.

(දුඃඛාදියෙහි නොදැනීම වූ) අවිද්‍යාව ද,‍  
(භවය ප්‍රාර්ථනා කරන) භවතෘෂ්ණාව ද,

11.

භව (ශාශ්වත වශයෙන් උපදනා) දෘෂ්ටිය ද,‍  
විභව (උච්ඡේද වශ‍යෙන් උපදනා) දෘෂ්ටිය ද,

12.

ශාශ්වත දෘෂ්ටිය ද,‍  
උච්ඡේද දෘෂ්ටිය ද,

13.

අන්තවත් දෘෂ්ටිය ද,‍  
අනන්තවත් දෘෂ්ටිය ද,

14.

පූර්වාන්තය අනුව ගිය දෘෂ්ටිය ද,‍  
අපරාන්තය අනුව ගිය දෘෂ්ටිය ද,

15.

අහ්‍රීකය (ලජ්ජා නැති බව) ද,‍  
අනපත්‍රපාව (බිය නොවන බව) ද,

16.

හ්‍රිය (ලජ්ජාව) ද,‍  
අපත්‍රපාව (බිය වීම) ද,

17.

දුර්වච බව ද,‍  
සුවච බව ද,

18.

පාපමිත්‍රයන් ඇති බව ද,‍  
කල්‍යාණමිත්‍රයන් ඇති බව ද,

19.

අපත්තියෙහි කුශල බව ද,‍  
ආපත්තියෙන් නැගී සිටීමෙහි කුශල බව ද,

20.

සමාපත්තියෙහි කුශල බව ද,‍  
සමාපත්තියෙන් නැගී සිටීමෙහි කුශල බව ද,

21.

(අටළොස්) ධාතුයෙහි කුශල බව ද,‍  
(ධාතු) මනසිකාරයෙහි කුශල බව ද,

22.

(චක්ෂුරාදි) ආයතනයෙහි කුශල බව ද,‍  
ප්‍රතීත්‍යසමුත්පාදයෙහි කුශල බව ද,

23.

ඨාන (කාරණයෙහි) කුශල බව ද,‍  
අට්ඨාන (අකාරණයෙහි) කුශල බව ද,

24.

සෘජු බව ද,‍  
මෘදු බව ද,

25.

ක්ෂාන්තිය (ඉවසීම) ද,‍  
සුරත බව ද,

26.

සඛිල (මෘදු) බව ද,‍  
(ධර්මාමිෂයෙන්) පටිසන්ථාරය ද,

27.

ඉන්ද්‍රියන්හි නො පියූ දොර ඇති බව ද,‍  
භෝජනයෙහි පමණ නො දන්නා බව ද,

28.

ඉන්ද්‍රියන්හි පියූ දොර ඇති බව ද,‍  
භෝජනයෙහි පමණ දන්නා බව ද,

29.

මූඨස්මෘති (මුළා සිහි ඇති) බව ද,‍  
සම්‍යක්ප්‍රඥා නැති බව ද,

30.

ස්මෘතිය ද,‍  
සම්‍යක්ප්‍රඥා ඇති බව ද,

31.

පටිසංධාන (ප්‍රත්‍යවේක්ෂා) බලය ද,‍  
භාවනා බලය ද,

32.

ශමථය ද,‍  
විදර්ශනාව ද,

33.

ශමථ නිමිත්ත ද,‍  
ප්‍රග්‍රාහ නිමිත්ත ද,

34.

ප්‍රග්‍රාහය ද,‍  
අවික්ෂේපය ද,

35.

ශීලවිපත්තිය ද,‍  
දෘෂ්ටිවිපත්තිය ද,

36.

ශීලසම්පත්තිය ද,‍  
දෘෂ්ටිසම්පත්තිය ද,

37.

ශීලවිශුද්ධිය ද,‍  
දෘෂ්ටිවිශුද්ධිය ද,

38.

(කර්මස්වකෘතඥාන සඞ්ඛ්‍යාත) දෘෂ්ටිවිශුද්ධිය ද,‍  
අනුරූපදෘෂ්ටි ඇත්තහුගේ වීර්යය ද,

39.

සංවේජනීය කාරණයෙහි සංවේගය ද,‍  
සංවිග්න වූවහුගේ සම්‍යක්ප්‍රධන් වීර්යය ද,

40.

කුශලධර්මපූරණයෙහි අසන්තුෂ්ටි බව ද,‍  
ප්‍රධන්වීර්යයෙහි නො නවත්නා බව ද,

41.

ත්‍රිවිද්‍යාව ද,‍  
විමුක්තිය ද,

42.

(ක්ලේශක්ෂය සඞ්ඛ්‍යාත) ආර්යමාර්ගයෙහි ඥානය,‍  
අනුත්පාදයෙහි (ආර්යඵලයෙහි) ඥානය යි.
