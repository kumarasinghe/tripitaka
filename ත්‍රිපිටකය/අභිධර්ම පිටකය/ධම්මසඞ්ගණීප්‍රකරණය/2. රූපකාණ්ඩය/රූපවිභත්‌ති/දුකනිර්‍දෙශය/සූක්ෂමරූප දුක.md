ත්‍රිපිටකය » අභිධර්ම පිටකය » ධම්මසඞ්ගණීප්‍රකරණය » 2. රූපකාණ්ඩය » රූපවිභත්‌ති » දුකනිර්‍දෙශය

# සූක්ෂමරූප දුක

724\. ඒ කායවිඤ්ඤත්තිරූපය කවරෙ යත්:

කුසල්සිත් ඇත්තහුගේ හෝ අකුසල්සිත් ඇත්තහුගේ හෝ අව්‍යාකෘතසිත් ඇත්තහුගේ හෝ ඉදිරියට යන්නහුගේ හෝ පෙරළා එන්නහුගේ හෝ ඍජු වැ බලන්නහුගේ හෝ හාත්පසැ බලන්නහුගේ හෝ සන්ධි හකුළුවන්නහුගේ හෝ විහිදුවන්නහුගේ හෝ ශරීරය පිළිබඳ යම් තද කිරීමෙක් බලවත් තද කිරීමෙක් තද කළ බවෙක් විඥප්තියෙක් විඥාපනාකාරයෙක් විඥාපනය කළ බවෙක් වේ ද, මේ ඒ කායවිඥප්ති රූප යි.

725\. ඒ කායවිඥප්ති නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ කායවිඥප්ති නො වූ රූප යි.

726\. ඒ වචීවිඤ්ඤත්තිරූපය කවරෙ යත්:

කුසල්සිත් ඇත්තහුගේ හෝ අකුසල්සිත් ඇත්තහුගේ හෝ අව්‍යාකෘතසිත් ඇත්තහුගේ හෝ යම් වචනයෙක් තෙපුලෙක් වාක්‍යභෙදයෙක් උදීරණයෙක් ඝොෂයෙක් ඝොෂකර්‍මයෙක් වාක් සඞ්ඛ්‍යාත වාග්භෙදයෙක් වේ ද, මේ වාචා යි (කියනු ලැබේ.) ඒ වචනයෙන් යම් විඥප්තියෙක් විඥාපනාකාරයෙක් විඥාපනය කළ බවෙක් වේ ද, මේ ඒ වාග්විඥප්ති රූප යි.

727\. ඒ වචීවිඥප්ති නො වූ රූපය කවරෙ යත්:

චක්ෂුරායතන ය … කවලීකාරාහාරය යි. මේ ඒ වාග්විඥප්ති නො වූ රූප යි.

728\. ඒ ආකාසධාතුරූපය කවරෙ යත්:

යම් ආකාශයෙක් ආකාශගතයෙක් (නො ගැටිය හැකි) අඝයෙක් අඝගතයෙක් විවරයෙක් විවරගතයෙක් සතර මහාභූතයන් විසින් නො පහස්නාලදුයෙක් වේ ද, මේ ඒ ආකාශධාතුරූප යි.

729\. ඒ ආකාසධාතු නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ ආකාශධාතු නො වූ රූප යි.

730\. ඒ ආපොධාතුරූපය කවරෙ යත්:

යම් ආපයෙක් අපොගතයෙක් ස්නෙහයෙක් ස්නෙහගතයෙක් රූපයාගේ බන්ධනභාවයෙක් වේ ද, මේ ඒ අබ්ධාතුරූප යි.

731\. ඒ ආපොධාතු නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ අබ්ධාතු නො වූ රූප යි.

732\. ඒ රූපයාගේ ලහුතාරූපය කවරෙ යත්:

රූපයාගේ යම් ලඝුත්වයෙක් යුහු වැ පරිවර්‍තන වන බවෙක් නො බර බවෙක් වේ ද, මේ ඒ රූපයාගේ ලඝුත්වරූප යි.

733\. ඒ රූපයාගේ ලහුතා නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ ලඝුතා නො වූ රූප යි.

734\. ඒ රූපයාගේ මුදුතාරූපය කවරෙ යත්:

රූපයාගේ යම් මෘදුත්වයෙක් මාර්‍දවයෙක් අකර්‍කශ බවෙක් නො තද බවෙක් වේ ද, මේ ඒ රූපයාගේ මෘදුත්වරූප යි.

735\. ඒ රූපයාගේ මුදුතා නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ මුදුතා නො වූ රූප යි.

736\. ඒ රූපයාගේ කම්මඤ්ඤතා රූපය කවරෙ යත්:

රූපයාගේ යම් කර්‍මණ්‍යතායෙක් කර්‍මණ්‍යත්වයෙක් කර්‍මණ්‍යභාවයෙක් වේ ද, මේ ඒ රූපයාගේ කර්‍මණ්‍යත්වරූප යි.

737\. ඒ රූපයාගේ කම්මඤ්ඤතා නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ කර්‍මණ්‍යත්ව නො වූ රූප යි.

738\. ඒ රූපයාගේ උපචයරූපය කවරෙ යත්:

ආයතනයන්ගේ යම් නිපැද්මෙක් වේ ද, හේ රූපයාගේ උපචය නමි. මේ ඒ රූපයාගේ උපචයරූප යි.

739\. ඒ රූපයාගේ උපචය නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ උපචය නො වූ රූප යි.

740\. ඒ රූපයාගේ සන්තතිරූපය කවරෙ යත්:

රූපයාගේ යම් වැඩීමෙක් වේ ද, ඒ රූපයාගේ සන්තති නමු. මේ ඒ රූපයාගේ සන්තතිරූප යි.

741\. ඒ රූපයාගේ සන්තති නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ සන්තති නො වූ රූප යි.

742\. ඒ රූපයාගේ ජරතාරූපය කවරෙ යත්:

රූපයාගේ යම් ජරායෙක් ජීර්‍ණාකාරයෙක් කැඩුණු බවෙක් පැසුණු බවෙක් රැළි වැටුණූ සම ඇති බවෙක් ආයුෂයාගේ පිරිහීමෙක් ඉන්ද්‍රියයන් මිහිකිරීමෙක් වේ ද, මේ ඒ රූපයාගේ ජරතාරූප යි.

743\. ඒ රූපයාගේ ජරතා නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ ජරතා නො වූ රූප යි.

744\. ඒ රූපයාගේ අනිච්චතාරූපය කවරෙ යත්:

රූපයාගේ යම් ක්ෂය වීමෙක් විනාශයෙක් බිඳීමෙක් පරිභෙදයෙක් අනිත්‍යතායෙක් අතුරුදහන් වීමෙක් වේ ද, මේ ඒ රූපයාගේ අනිත්‍යතා රූප යි.

745\. ඒ රූපයාගේ අනිච්චතා නො වූ රූපය කවරෙ යත්:

චක්ෂුරායතන ය … කවලීකාරාහාර යි. මේ ඒ රූපයාගේ අනිත්‍යතා නො වූ රූප යි.

746\. ඒ කවලීකාරාහාරරූපය කවරෙ යත්:

ඔදන ය කුල්මාෂ ය හත්වට ය මාළු ය මස් ය කිරි ය දිහි ය ගිතෙල් ය වෙඬරු ය තෙල් ය මිහි ය පැණි ය, තවද යම් යම් ජනපදයෙක්හි ඒ ඒ සත්ත්වයන් විසින් මුවින් කෑමට නිසි දතින් විකිය යුතු ගෙලෙන් ගලනට නිසි කුස පුරාලන යම් ඕජාවෙකින් සත්ත්වයෝ යැපෙත් නම්, එබඳු වූ අන්‍ය වූත් යම් රූපයෙක් ඇද්ද, මේ ඒ කවලීකාරාහාර රූප යි.

747\. ඒ කවලීකාරාහාර නො වූ රූපය කවරෙ යත්:

චක්ෂුරායතන ය … රූපයාගේ අනිත්‍යතාරූප යි. මේ ඒ කවලීකාරාහර නො වූ රූප යි. මෙසේ දෙ අයුරින් රූපසඞ්ග්‍රහය වේ.

(සූක්ෂමරූප දුක යි.)
