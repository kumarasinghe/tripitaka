ත්‍රිපිටකය » අභිධර්ම පිටකය » ධම්මසඞ්ගණීප්‍රකරණය » 3. නික්ෂෙපකාණ්ඩය » ත්‍රිකනිර්‍දෙශය

# ත්‍රිකනිර්‍දෙශය

989\. කවර ධර්‍මයෝ කුශල වෙති යත්:

අලෝභ ය අදෝස ය අමෝහ ය යන තුන් කුශලමූලයෝ ය. උන් (ඒ අලෝභාදීන්) හා සම්ප්‍රයුක්ත වූ වේදනාස්කන්ධ සංඥාස්කන්ධ සංස්කාරස්කන්ධ විඥානස්කන්ධ ය, ඒ අලෝභාදීන් විසින් සමුත්ථිත වූ කායකර්‍ම ය වාක්කර්‍මය මනඃකර්‍ම ය, මේ ධර්‍මයෝ කුශලයෝ යි.

990\. කවර ධර්‍මයෝ අකුශල වෙති යත්:

ලෝභ ය දෝසය මෝහ ය යන තුන් අකුශලමූලයෝ ය, තදෙකස්ථ (ඒ ලෝභාදිය සමග එක් සිතෙක සිටියා) වූ ක්ලෙශයෝ ය, ඒ ලෝභාදීන් හා සම්ප්‍රයුක්ත වු වේදනස්කන්ධ සංඥාස්කන්ධ සංස්කාරස්කන්ධ විඥානස්කන්ධ ය, ඒ ලෝභාදීන් විසින් සමුත්ථිත වූ කායකර්‍ම ය වාක්කර්‍ම ය මනඃකර්‍ම ය, මේ ධර්‍මයෝ අකුශලයෝ යි.

991\. කවර ධර්‍මයෝ අව්‍යාකෘත වෙති යත්:

කාමාවචර වූ රූපාවචර වූ අරූපාවචර වූ අපරියාපන්න වූ (තුන් වටහි ඇතුළු නො වු ) කුශලාකුශලධර්‍මයන්ගේ විපාකයෝ ය, වේදනාස්කන්ධ සංඥාස්කන්ධ සංස්කාරස්කන්ධ විඥානස්කන්ධ ය, නො ම කුශලාකුශල වූ නො ද කර්‍මවිපාක වූ යම් ධර්‍ම කෙනෙක් වෙත් ද, ඔහු ද, සියලු රූපය ද අසඞ්ඛතධාතු (නිවන ) ද, යන මේ ධර්‍මයෝ අව්‍යාකෘතයෝ යි.

992\. කවර ධර්‍ම කෙනෙක් සුඛවේදනාව හා සම්ප්‍රයුක්ත වෙති යත්:

කාමාවචරයෙහි රූපාවචරයෙහි අපරියාපන්නයෙහි සුඛභූමි වූ සිත්හි සුඛවේදනාව තබා ඒ සුඛවේදනාව හා සම්ප්‍රයුක්ත වූ සංඥාස්කන්ධ ය සංස්කාරස්කන්ධ ය විඥානස්කන්ධ ය, මේ ධර්‍මයෝ සුඛ වේදනාව හා සම්ප්‍රයුක්ත වෙත්.

993\. කවර ධර්‍මයෝ දුඃඛවේදනාව හා සම්ප්‍රයුක්ත වෙති යත්:

කාමාවචරයෙහි දුකට භූමි වූ සිත්හි දුඃඛවේදනාව තබා ඒ දුඃඛවේදනාව හා සම්ප්‍රයුක්ත වූ සංඥාස්කන්ධ ය සංස්කාරස්කන්ධ ය විඥානස්කන්ධ ය, මේ ධර්‍මයෝ දුඃඛවේදනාව හා සම්ප්‍රයුක්ත වෙත්.

994\. කවර ධර්‍මයෝ අදුක්ඛමසුඛ (උපෙක්ෂා ) වේදනාව හා සම්ප්‍රයුක්ත වෙති යත්:

කාමාවචරයෙහි රූපාවචරයෙහි අරූපාවචරයෙහි අපරියාපන්නයෙහි උපෙක්ෂාභූමි වූ සිත්හි උපෙක්ෂාවේදනාව තබා තත්සම්ප්‍රයුක්ත වූ සංඥාස්කන්ධ ය සංස්කාරස්කන්ධ ය විඥානස්කන්ධ ය, මේ ධර්‍මයෝ අදුක්ඛමසුඛ (උපෙක්ෂා) වේදනාව හා සම්ප්‍රයුක්ත වෙත්.

995\. කවර ධර්‍මයෝ විපාක වෙති යත්:

කාමාවචර රූපාවචර අරූපාවචර අපරියාපන්න වූ කුශලාකුශල ධර්‍මයන්ගේ විපාකයෝ ය, වේදනාස්කන්ධ ය … විඥානස්කන්ධ ය, මේ ධර්‍මයෝ විපාකයෝ යි.

996\. කවර ධර්‍මයෝ විපාකස්වභාවධර්‍ම වෙති යත්:

කාමාවචර රූපාවචර අරූපාවචර අපරියාපන්න වූ කුශලා කුශලධර්‍මයෝ ය, වේදනාස්කන්ධ ය … විඥානස්කන්ධ ය, මේ ධර්‍මයෝ විපාකධර්‍ම (විපාකස්වභාව) ධර්‍මයෝ යි.

997\. කවර ධර්‍මයෝ නො ම විපාක වූවාහූ විපාකස්වභාවධර්‍ම නො වූවාහූ වෙති යත්:

නො ම කුශල වූ අකුශල නො වූ නො ද කර්‍මවිපාක වූ යම් ක්‍රියාධර්‍ම කෙනෙක් වෙත් ද, සියලු රූපය ද, අසංඛතධාතු (නිවන) ද යන මේ ධර්‍මයෝ නෛව විපාක න විපාකස්වභාව ධර්‍මයෝ යි.

998\. කවර ධර්‍මයෝ උපාදින්න - උපාදානිය වෙති යත්:

කාමාවචර රූපාවචර අරූපාවචර වූ සාස්‍රව වූ කුශලාකුශල ධර්‍මයන්ගේ විපාකයෝ ය, වේදනාස්කන්ධය ... විඥානස්කන්ධ ය, කර්‍මය කළ හෙයින් යම් රූපයකුත් වේ ද, මේ ධර්‍මයෝ උපාදින්න උපාදානියයෝ යි.

999\. කවර ධර්‍මයෝ අනුපාදින්න - උපාදානිය වෙති යත්:

කාමාවචර රූපාවචර අරූපාවචර වූ සාස්‍රව වූ කුශලාකුශල ධර්‍මයෝ ය, වේදනාස්කන්ධය ... විඥානස්කන්ධ ය, නො ම කුශල වූ අකුශල නො වූ නො ද කර්‍මවිපාක වූ යම් ක්‍රියාධර්‍ම කෙනෙකුත් වෙත් ද, කර්‍මය කළ හෙයින් නො වූ යම් රූපයෙකුත් වේ ද, මේ ධර්‍මයෝ අනුපාදින්න - උපාදානියයෝ යි.

1000\. කවර ධර්‍මයෝ අනුපාදින්න - අනුපාදානිය වෙති යත්:

අපරියාපන්න වූ මාර්‍ගයෝ ද, මාර්‍ගඵලයෝ ද, අසඞ්ඛත (නිබ්බාන) ධාතුව දැයි මේ ධර්‍මයෝ අනුපාදින්න - අනුපාදානියයෝ යි.

1001\. කවර ධර්‍මයෝ සඞ්කිලිට්ඨ සඞ්කිලෙසික වෙති යත්:

ලෝභ දෝස මෝහ යන තුන් අකුශලමූලයෝ ය, තත්සහජෛකස්ථ වූ ක්ලේශයෝ ය, තත්සම්ප්‍රයුක්ත වූ වේදනාස්කන්ධය ... විඥානස්කන්ධ ය, තත්සමුත්ථිත වූ කායකර්‍ම ය වාක්කර්‍ම ය මනඃකර්‍ම ය, මේ ධර්‍මයෝ සංක්ලිෂ්ටසාංක්ලෙශිකයෝ යි.

1002\. කවර ධර්‍මයෝ අසඞ්කිලිට්ඨසඞ්කිලෙසික වෙති යත්:

කාමාවචර රූපාවචර අරූපාවචර වූ සාස්‍රව වූ කුශලාව්‍යාකෘතධර්‍මයෝ ය, රූපස්කන්ධ ය වේදනාස්කන්ධ ය සංඥාස්කන්ධය සංස්කාරස්කන්ධ ය විඥානස්කන්ධ ය, මේ ධර්‍මයෝ අසංක්ලිෂ්ටසාංක්ලෙශිකයෝ යි.

1003\. කවර ධර්‍මයෝ අසඞ්කිලිට්ඨ අසඞ්කිලෙසික වෙති යත්:

අපරියාපන්න වූ මර්‍ගයෝ ද, මාර්‍ගඵලයෝ ද, අසඞ්ඛත (නිබ්බාන) ධාතුව දැයි මේ ධර්‍මයෝ අසංක්ලිෂ්ට - අසාංක්ලෙශිකයෝ යි.

1004\. කවර ධර්‍මයෝ සවිතර්‍ක - සවිචාර වෙති යත්:

කාමාවචරයෙහි රූපාවචරයෙහි, අපරියාපන්නයෙහි සවිතර්‍ක සවිචාරභූමියෙහි වූ විතර්‍කවිචාරයන් තබා තත් (සවිතර්‍කසවිචාර චිත්තය හා) සම්ප්‍රයුක්ත වූ වේදනස්කන්ධ ය … විඥානස්කන්ධ ය, මේ ධර්‍මයෝ සවිතර්‍ක සවිචාරයෝ යි.

1005\. කවර ධර්‍මයෝ අවිතර්‍කවිචාරමාත්‍ර වෙති යත්:

රූපාවචරයෙහි අපරියාපන්නයෙහි අවිතර්‍ක විචාරමාත්‍රභූමියෙහි වූ විචාරය තබා ඒ අවිතර්‍කවිචාරමාත්‍රචිත්තය හා සම්ප්‍රයුක්ත වූ වේදනස්කන්ධ ය … විඥානස්කන්ධ ය, මේ ධර්‍මයෝ අවිතර්‍කවිචාරමාත්‍රයෝ යි.

1006\. කවර ධර්‍මයෝ අවිතර්‍ක - අවිචාර වෙති යත්:

කමාවචරයෙහි රූපාවචරයෙහි අරූපාවචරයෙහි අපරියාපන්නයෙහි අවිතර්‍ක - අවිචාරභූමියෙහි වූ වේදනාස්කන්ධ ය ... විඥානස්කන්ධ ය, සියලු රූපය ද, අසඞ්ඛත (නිබ්බාන) ධාතුව දැයි මේ ධර්‍මයෝ අවිතර්‍ක - අවිචාරයෝ යි.

1007\. කවර ධර්‍මයෝ ප්‍රීතිසහගත වෙති යත්:

කමාවචරයෙහි රූපාවචරයෙහි අපරියාපන්නයෙහි ප්‍රීතිභූමියෙහි වූ, ප්‍රීතිය තබා ඒ (ප්‍රීතිය උපදනා සිත හා) සම්ප්‍රයෝග වූ වේදනාස්කන්ධ ය ... විඥානස්කන්ධ යි. මේ ධර්‍මයෝ ප්‍රීතිසහගතයෝ යි.

1008\. කවර ධර්‍මයෝ සුඛසහගත වෙති යත්:

කමාවචරයෙහි රූපාවචරයෙහි අපරියාපන්නයෙහි සුඛභූමියෙහි වූ, සුඛය තබා ඒ (සුඛභූමිය) හා සම්ප්‍රයෝග වූ සංඥාස්කන්ධ ය සංස්කාරස්කන්ධ ය ... විඥානස්කන්ධ යි. මේ ධර්‍මයෝ සුඛසහගතයෝ යි.

1009\. කවර ධර්‍මයෝ උපෙක්ෂාසහගත වෙති යත්:

කමාවචරයෙහි රූපාවචරයෙහි අරූපාවචරයෙහි අපරියාපන්නයෙහි උපෙක්ෂාභූමියෙහි වූ, උපෙක්ෂාව තබා ඒ (උපෙක්ෂාව උපදනා සිත) හා සම්ප්‍රයෝග වූ සංඥාස්කන්ධ ය සංස්කාරස්කන්ධ ය විඥානස්කන්ධ යි. මේ ධර්‍මයෝ උපෙක්ෂාසහගතයෝ යි.

1010\. කවර ධර්‍මයෝ දර්‍ශනයෙන් ප්‍රහාතව්‍ය වෙති යත්:

සත්කායදෘෂ්ටි ය විචිකිත්සා ය ශීලව්‍රතපරාමර්‍ෂි ය යන තුන් සංයොජනයෝ යි.

1011\. එහි සත්කායදෘෂ්ටි කවරෙ යත්:

මෙලොවැ අශ්‍රැතවත් පෘථග්ජන තෙමේ ආර්‍ය්‍යයන් නො දක්නාසුලු වූයේ ආර්‍ය්‍යධර්‍මයෙහි අකොවිද (අදක්ෂ) වූයේ ආර්‍ය්‍යධර්‍මයෙහි අවිනීත වූයේ, සත්පුරුෂයන් නො දක්නාසුලු වූයේ සත්පුරුෂධර්‍මයෙහි අකොවිද වූයේ සත්පුරුෂධර්‍මයෙහි අවිනීත වූයේ රූපය ආත්මයයි (ද්‍රෂ්ටිවශයෙන්) දකී. (සෙවණ ඇති රුකක් මෙන්) ආත්මය රූපවත් කොට හෝ, (මලෙහි සුවඳ මෙන්) ආත්මයෙහි රූපය හෝ, (කරඬුයෙහි මැණික මෙන්) රූපයෙහි ආත්මය හෝ දකී. වේදනාව ආත්මීය යි (ද්‍රෂ්ටිදර්‍ශනයෙන්) දකී. ආත්මය වේදනාවත් කොට හෝ, ආත්මයෙහි වේදනාව හෝ, වේදනායෙහි ආත්මය හෝ දකී. සංඥාව ආත්මයයි දකී. ආත්මය සංඥාවත් කොට හෝ, ආත්මයෙහි සංඥාව හෝ, සංඥයෙහි ආත්මය හෝ දකී. සංස්කාරයන් ආත්මය යි දකී. ආත්මය සංස්කාරවත් කොට හෝ, ආත්මයෙහි සංස්කාරයන් හෝ, සංස්කාරයන්හි ආත්මය හෝ දකී. විඥානය ආත්මය යි දකී. ආත්මය විඥනවත් කොට හෝ, ආත්මයෙහි විඥානය හෝ, විඥානයෙහි ආත්මය හෝ දකී. මෙබඳු වූ යම් ද්‍රෂ්ටියක ද්‍රෂ්ටිගතයෙක් ද්‍රෂ්ටිගහනයෙක් ද්‍රෂ්ටිකාන්තාරයෙක් ද්‍රෂ්ටිවිසූකායිකයෙක් ද්‍රෂ්ටිවිෂ්පන්දිතයෙක් ද්‍රෂ්ටිසංයොජනයෙක්, (දැඩිව) ගැනීමෙක් පිහිටාගැනීමෙක් (නිත්‍යාදි විසින්) අභිනිවෙශයෙක් පරාමර්‍ෂයෙක් කුත්සිතමාර්‍ගියෙක් මිත්ථ්‍යාපථයෙක්, මිත්ථ්‍යාස්වභාවයෙක් තීත්ථ්‍යායතනයෙක් විපර්‍ය්‍යාසග්‍රාහයෙක් වේ ද, මේ සත්කායදෘෂ්ටි යයි කියනු ලැබේ.

1012\. එහි විචිකිත්සා කවර යත්:

ශාස්තෲන් වහන්සේ කෙරෙහි සැක කෙරෙයි, විචිකිත්සා කෙරෙයි, නවලොවුතුරු දහම්හි ... අට අරී සඟුන් කෙරෙහි ... ත්‍රිවිධ ශික්ෂායෙහි, (අතීතස්කන්ධාදි) පූර්වාන්තයෙහි, (අනාගතාස්කන්ධයෙහි) අපරාන්තයෙහි, පූර්වාන්ත අපරාන්තයෙහි, ඉදම්ප්‍රත්‍යයතාප්‍රතීත්‍යසමුත්පන්න ධර්‍මවිෂයෙහි සැක කෙරෙයි, විචිකිත්සා කෙරෙයි. යම් මෙබඳු වූ සැකයෙක් සැක කරන අයුරෙක් සැකයට පමුණුවන ලද බවෙක් විමතියෙක් විචිකිත්සාවක් ද්වේළ්හකයෙක් ද්විධාපථයෙක් සංශයයෙක් අනෛකාන්තග්‍රාහකයෙක් ආසර්‍පණයෙක් පරිසර්පණයෙක් (අරමුණට) නො බැසගැනීමෙක් චිත්තයාගේ තදබවෙක් මනොවිලෙඛයෙක් වේ ද, මේ විචිකිත්සා යයි කියනු ලැබේ.

1013\. එහි ශීලව්‍රතපරාමර්‍ෂය කවරෙ යත්:

මේ සස්නෙන් බැහැර මහබමුණන්ගේ ශීලයෙන් ශුද්ධි ය, ව්‍රතයෙන් ශුද්ධි ය, ශීලව්‍රතයෙන් ශුද්ධි ය යි යම් මෙබඳු වූ දෘෂ්ටියක් දෘෂ්ටිගතයෙක් දෘෂ්ටිගහනයෙක් දෘෂ්ටිකාන්තාරයෙක් දෘෂ්ටිවිසූකායිකයෙක් දෘෂ්ටිවිෂ්පන්දිතයෙක් දෘෂ්ටිසංයොජනයෙක් ග්‍රාහයෙක් පිහිටාසිටීමෙක් අභිනිවෙශයෙක් පරාමර්‍ෂයෙක් කුත්සිතමාර්‍ගියෙක් මිත්ථ්‍යාපථයෙක් මිත්ථ්‍යාස්වභාවයෙක් තීත්ථායතනයෙක් විපර්‍ය්‍යාසග්‍රාහයෙක් වේ ද, මේ ශීලව්‍රතපරාමර්‍ෂ යයි කියනු ලැබේ.

මේ තුන් සංයොජනයෝ ය, ඔවුන් හා ප්‍රහාණෛකස්ථ වූ ක්ලෙශයෝ ද, ඒ තදෙකස්ථ ලෝභ දි අටකෙලෙසුන් හා සම්ප්‍රයෝග වූ වේදනාස්කන්ධ ය … විඥානස්කන්ධ ය, ඒ ලෝභාදිය විසින් උපදවන ලද කායකර්‍ම ය වාක්කර්‍ම ය මනඃකර්‍ම ය, මේ ධර්‍මයෝ දර්‍ශනයෙන් ප්‍රහාතව්‍යයෝ යි.

1014\. කවර ධර්‍මයෝ භාවනායෙන් ප්‍රහාතව්‍ය වෙති යත්:

අවශේෂ වූ ලෝභ ය දෝස ය මෝහ ය, (ප්‍රහාණවශයෙන්) තදෙකස්ථ වූ ක්ලෙශයෝ ද, ඒ කෙලෙසුන් හා සම්ප්‍රයුක්ත වූ වේදනාස්කන්ධ ය … විඥානස්කන්ධ ය, තත්සමුත්ථිත වූ කායකර්‍ම ය වාක්කර්‍ම ය මනඃකර්‍ම යි. මේ ධර්‍මයෝ භාවනායෙන් ප්‍රහාතව්‍යයෝ යි.

1015\. කවර ධර්‍මයෝ දර්‍ශනයෙන් - භාවනායෙන් නො ම ප්‍රහාතව්‍ය වෙති යත්:

කාමාවචර රූපාවචර අරූපාවචර අපරියාපන්න වූ කුශලාව්‍යකෘත ධර්‍මයෝ ය, වේදනාස්කන්ධ ය ... විඥානස්කන්ධ ය, සියලු රූපය ද, අසඞ්ඛත (නිබ්බාන) ධතු දැයි මේ ධර්‍මයෝ නො ම දර්‍ශනයෙන් නො ද භාවනායෙන් ප්‍රහාතව්‍යයෝ යි.

1016\. කවර ධර්‍මයෝ දර්‍ශනයෙ ප්‍රහාතව්‍ය හේතු ඇතියහ යත්:

සත්කායදෘෂ්ටි ය විචිකිත්සා ය ශීලව්‍රතපරාමර්‍ෂ ය යන තුන් සංයොජනයෝ යි.

එහි සත්කායදෘෂ්ටි කවරෙ යත්: මෙ ලොවැ අශ්‍රැතවත් පෘථග්ජන තෙමේ ... රූපය ආත්මයයි දකී ... මේ සත්කායද්‍රෂ්ටි යයි කියනු ලැබේ.

එහි විචිකිත්සා කවර යත්: ශාස්තෲන් වහන්සේ කෙරෙහි සැක කෙරෙයි ... මේ විචිකිත්සා යයි කියනු ලැබේ.

එහි ශීලව්‍රතපරාමර්‍ෂය කවරෙ යත්: මේ සස්නෙන් බැහැර මහබමුණන්ගේ ශීලයෙන් ශුද්ධිය ... මේ ශීලව්‍රතපරාමර්‍ෂ යයි කියනු ලැබේ.

මේ තුන් සංයොජනයෝ ය, තදෙකස්ථ වූ ක්ලෙශයෝ ද, තත්සම්ප්‍රයුක්ත වූ වේදනාස්කන්ධ ය … විඥානස්කන්ධ ය, ඒ කෙලෙසුන් විසින් සමුත්ථිත වූ කායකර්‍ම ය වාක්කර්‍ම ය මනඃකර්‍ම ය, යන මේ ධර්‍මයෝ දර්‍ශනයෙන් ප්‍රහාතව්‍ය හේතු ඇත්තාහු ය. සත්කායදිට්ඨි ය විචිකිච්ඡා ය සීලබ්බතපරාමාස ය යන තුන් සංයොජනයෝ ය, මේ දහම්හු දර්‍ශනයෙන් ප්‍රහාතව්‍යයෝ ය. තදෙකස්ථ වූ ලෝභ ය දෝස ය මෝහ ය, යන මේ දහම්හු දර්‍ශනයෙන් ප්‍රහාතව්‍ය හේතුහු ය. තදෙකස්ථ වූ ක්ලෙශයෝ ද, තත්සම්ප්‍රයුක්ත වූ වේදනාස්කන්ධ ය ... විඥානස්කන්ධ ය, ඒ ලෝභාදීය විසින් සමුත්ථිත වූ කායකර්‍මය වාක්කර්‍මය මනඃකර්‍ම ය, මේ දහම්හු දර්‍ශනයෙන් ප්‍රහාතව්‍යහේතුකයෝ යි.

1017\. කවර දහම්හු භාවනායෙන් ප්‍රහාතව්‍යහේතු ඇතියහ යත්:

අවශේෂ වූ ලෝභ ය දෝස ය මෝහ ය, මේ දහම්හු භාවනායෙන් ප්‍රහාතව්‍ය හේතු ඇතියහ. තදෙකස්ථ වූ ක්ලෙශයෝ ද, ඒ කෙලෙසුන් හා සම්ප්‍රයුක්ත වූ වේදනාස්කන්ධ ය ... විඥානස්කන්ධ ය, ඒ ලෝභාදීය විසින් සමුත්ථිත වූ කායකර්‍ම ය වාක්කර්‍ම ය මනඃකර්‍ම ය, මේ ධර්‍මයෝ භාවනායෙන් ප්‍රහාතව්‍ය හෙතුකයෝ යි.

1018\. කවර ධර්‍මයෝ නො මැ දර්‍ශනයෙන් නො ද භාවනායෙන් ප්‍රහාතව්‍යහේතු ඇතියහ යත්:

ඒ ධර්‍මයන් තබා සෙසු කාමාවචර රූපාවචර අරූපාවචර අපරියාපන්න වූ කුශලාකුශලාව්‍යකෘත වූ ධර්‍මයෝ ය, වේදනාස්කන්ධ සංඥාස්කන්ධ සංස්කාරස්කන්ධ විඥානස්කන්ධ ය, සියලු රූපය ද, අසඞ්ඛතධාතු දැ යි මේ ධර්‍මයෝ නො ම දර්‍ශනයෙන් නො ද භාවනායෙන් ප්‍රහාතව්‍යහේතුකයෝ යි.

1019\. කවර දහම්හු ආචයගාමී වෙති යත්:

කාමාවචර රූපාවචර අරූපාවචර වූ සාස්‍රව වූ කුශලාකුශල ධර්‍මයෝ ය, වේදනාස්කන්ධ ය ... විඥානස්කන්ධ ය, මේ ධර්‍මයෝ ආචයගාමීහු ය.

1020\. කවර දහම්හු අපචයගාමී වෙති යත්:

අපරියාපන්න වූ සතර මාර්‍ගයෝ යි. මේ ධර්‍මයෝ අපචයගාමීහු ය.

1021\. කවර දහම්හු නො ම ආචයගාමී නො ද අපචයගාමී වෙති යත්:

කාමාවචර රූපාවචර අරූපාවචර වූ අපරියාපන්න වූ කුශලාකුශලධර්‍මයන්ගේ විපාකයෝ ය, වේදනාස්කන්ධ ය ... විඥානස්කන්ධ ය, නො ම කුශල වූ අකුශල නො වූ නො ද කර්‍මවිපාක වූ යම් ක්‍රියාධර්‍ම කෙනෙක් වෙත් ද, සියලු රූපය ද, අසඞ්ඛත (නිවන) ධාතුව දැ යි, මේ ධර්‍මයෝ නො ම ආචයගාමී නො ද අපචයගාමී වෙත්.

1022\. කවර දහම්හු ශෛක්ෂ වෙති යත්:

අපරියාපන්න වූ සතරමාර්‍ගයෝ ද, හෙට්ඨිම වූ තුන් ශ්‍රාමාණ්‍යඵලයෝ දැ යි, මේ ධර්‍මයෝ ශෛක්ෂයෝ යි.

1023\. කවර දහම්හු අශෛක්ෂ වෙති යත්:

මතුයෙහි වූ අර්‍හත්ත්වඵල ය. මේ ධර්‍මයෝ අශෛක්ෂ යෝ යි.

1024\. කවර ධර්‍මයෝ නෛව ශෛක්ෂ නාශෛක්ෂ වෙති යත්:

ඒ (ශෛක්ෂාශෛක්ෂ) ධර්‍මයන් තබා සෙසු කාමාවචර රූපාවචර අරූපාවචර අපරියාපන්න වූ කුශලාකුශලාව්‍යාකෘත ධර්‍මයෝ ය, වේදනාස්කන්ධ ය ... විඥානස්කන්ධ ය, සියලු රූපය ද, අසඞ්ඛතධාතුව දැ යි මේ ධර්‍මයෝ නෛවශෛක්ෂ නාශෛක්ෂයෝ යි.

1025\. කවර ධර්‍මයෝ පරිත්ත වෙති යත්:

සියලු ම කාමාවචර වූ කුශල - අකුශල - අව්‍යකෘත ධර්‍මයෝ ය, රූපස්කන්ධ ය ... විඥානස්කන්ධ යි. මේ ධර්‍මයෝ පරිත්තයෝ යි.

1026\. කවර ධර්‍මයෝ මහද්ගත වෙති යත්:

රූපාවචර අරූපාවචර වූ කුශලාව්‍යකෘතධර්‍මයෝ ය, වේදනාස්කන්ධ ය ... විඥානස්කන්ධ යි. මේ ධර්‍මයෝ මහද්ගතයෝ ය.

1027\. කවර ධර්‍මයෝ අප්‍රමාණ වෙති යත්:

අපරියාපන්න වූ මර්‍ගයෝ ද, මාර්‍ගඵලයෝ ද, අසඞ්ඛත (නිබ්බාන) ධාතුව දැ යි, මේ ධර්‍මයෝ අප්‍රමාණයෝ යි.

1028\. කවර ධර්‍මයෝ පරිත්තාලම්බන වෙති යත්:

පරිත්ත වූ ධර්‍මයන් අරභයා (අරමුණු කොට) යම් චිත්තචෛතසික ධර්‍ම කෙනෙක් උපදනාහු නම්, මේ ධර්‍මයෝ පරිත්තාලම්බනයෝ යි.

1029\. කවර ධර්‍මයෝ මහද්ගතාලම්බන වෙති යත්:

මහද්ගත වූ ධර්‍මයන් අරමුණු කොට යම් චිත්තචෛතසික ධර්‍ම කෙනෙක් උපදනාහු නම්, මේ ධර්‍මයෝ මහද්ගතාලම්බනයෝ යි.

1030\. කවර ධර්‍මයෝ අප්‍රමාණාලම්බන වෙති යත්:

අප්‍රමාණ වූ ධර්‍මයන් අරමුණු කොට යම් චිත්තචෛතසිකධර්‍ම කෙනෙක් උපදනාහු නම්, මෙ ධර්‍මයෝ අප්‍රමාණාලම්බනයෝ යි.

1031\. කවර ධර්‍මයෝ හීන වෙති යත්:

ලෝභ ය දෝස ය මෝහ ය යන තුන් අකුශලමූලයෝ ය, (සහජ වශයෙන්) තෙදෙකස්ථ වූ ක්ලෙශයෝ ද, උන් හා සම්ප්‍රයුක්ත වූ වේදනාස්කන්ධ ය ... විඥානස්කන්ධ ය, තත්සමුත්ථිත වූ කායකර්‍ම ය වාක්කර්‍ම ය මනඃකර්‍ම යි. මේ ධර්‍මයෝ හීනයෝ යි.

1032\. කවර ධර්‍මයෝ මධ්‍යම වෙති යත්:

කාමාවචර රූපාවචර අරූපාවචර වූ සාස්‍රව වූ කුශලාව්‍යාකෘත ධර්‍මයෝ ය, රූපස්කන්ධ ය ... විඥානස්කන්ධ යි. මේ ධර්‍මයෝ මධ්‍යමයෝ යි.

1033\. කවර ධර්‍මයෝ ප්‍රණීත වෙති යත්:

අපරියාපන්න වූ මාර්‍ගයෝ ද, මාර්‍ගඵලයෝ ද , අසඞ්ඛත ධතුව දැයි. මේ ධර්‍මයෝ ප්‍රණීතයෝ යි.

1034\. කවර ධර්‍මයෝ මිත්ථ්‍යාත්වනියත වෙති යත්:

මාතෘවධාදි පඤ්ච ආනන්තරික කර්‍මයෝ ද, යම් නියත මිත්ථ්‍යාදෘෂ්ටියකුත් වේ ද, මේ ධර්‍මයෝ මිත්ථ්‍යාත්වනියතයෝ යි.

1035\. කවර ධර්‍මයෝ සම්‍යක්ත්වනියත වෙති යත්:

අපරියාපන්න වූ සතර මාර්‍ගයෝ යි. මේ ධර්‍මයෝ සම්‍යක්ත්ව නියතයෝ යි.

1036\. කවර ධර්‍මයෝ අනියත වෙති යත්:

ඒ ධර්‍මයන් තබා අවශේෂ වූ කාමාවචර රූපාවචර අරූපාවචර අපරියාපන්න වූ කුශලාකුශලාව්‍යාකෘත ධර්‍මයෝ ය, වේදනාස්කන්ධ ය ... විඥානස්කන්ධ ය, සියලු රූපය ද, අසඞ්ඛතධතුව දැ යි මේ ධර්‍මයෝ අනියතයෝ යි.

1037\. කවර ධර්‍මයෝ මාර්‍ගාලම්බන වෙති යත්:

ආර්‍ය්‍යමාර්‍ගය අරමුණු කොට යම් චිත්තචෛතසිකධර්‍ම කෙනෙක් උපදනාහු නම්, මේ ධර්‍මයෝ මාර්‍ගාලම්බනයෝ යි.

1038\. කවර ධර්‍මයෝ මාර්‍ගහේතුක වෙති යත්:

ආර්‍ය්‍යමාර්‍ගසමඞ්ගීහුගේ මාර්‍ගාඞ්ගයන් තබා ඒ මාර්‍ගසම්ප්‍රයුක්ත වූ වේදනාස්කන්ධ ය ... විඥානස්කන්ධ ය යන මේ ධර්‍මයෝ මාර්‍ගහේතුකයෝ ය, ආර්‍ය්‍යමාර්‍ගසමඞ්ගීහුගේ සම්‍යග්දෘෂ්ටිය මාර්‍ග ද හේතු ද වෙයි. සම්‍යග්දෘෂ්ටිය තබා තත්සම්ප්‍රයුක්ත වූ වේදනාස්කන්ධ ය ... විඥානස්කන්ධ ය, යන මේ ධර්‍මයෝ මාර්‍ගහේතුකයෝ ය. ආර්‍ය්‍යමාර්‍ගසමඞ්ගීහුගේ අලෝභ ය අදෝස ය අමෝහ ය යන මේ ධර්‍මයෝ මාර්‍ගහේතුහු ය. උන් හා සම්ප්‍රයුක්ත වූ වේදනාස්කන්ධ ය ... විඥානස්කන්ධ ය. මේ ධර්‍මයෝ මාර්‍ගහේතුකයෝ යි.

1039\. කවර ධර්‍මයෝ මාර්‍ගාධිපති වෙති යත්:

ආර්‍ය්‍යමාර්‍ගය ආරම්මණාධිපති කොට යම් චිත්තචෛතසිකධර්‍ම කෙනෙක් උපදනාහු නම්, මේ ධර්‍මයෝ මාර්‍ගාධිපතිහු ය. වීමංසාව අධිපති කොට මාර්‍ගය වඩන ආර්‍ය්‍යමාර්‍ගසමඞ්ගීහුගේ වීමංසාව තබා තත්සම්ප්‍රයුක්ත වූ වේදනාස්කන්ධ ය ... විඥානස්කන්ධ ය, මේ ධර්‍මයෝ මාර්‍ගාධිපති වෙත්.

1040\. කවර ධර්‍මයෝ උත්පන්න වෙති යත්:

යම් ධර්‍ම කෙනෙක් හටගත්තාහු පහළ වූවාහු මොනොවට හටගත්තාහු නිපන්නාහු වෙසෙසින් නිපන්නාහු ප්‍රකට වූවාහු උපන්නාහු වෙසෙසින් උපන්නාහු උත්ථිත වූවාහු සමුත්ථිත වූවාහු උපන්නාහු උපන් කොටසින් ගැණුනාහු ද, ඒ රූප ය වේදනා ය සංඥා ය සංස්කාර ය විඥාන යි. මේ ධර්‍මයෝ උත්පන්නයෝ යි.

1041\. කවර ධර්‍මයෝ අනුත්පන්න වෙති යත්:

යම් ධර්‍ම කෙනෙක් අජාත අභූත අසඤ්ජාත අනිර්‍වෘත අනභිනිර්‍වෘත අප්‍රාදුර්භූත අනුත්පන්න අසමුත්පන්න අනුත්ථිත අසමුත්ථිත අනුත්පන්න වූවාහු අනුත්පන්නාංශයෙන් සඞ්ගෘහීත වූවාහු ද, ඒ රූප ය වේදනා ය සංඥා ය සංස්කාර ය විඥාන යි. මේ ධර්‍මයෝ අනුත්පන්නයෝ යි.

1042\. කවර ධර්‍මයෝ උත්පාදි (අවශ්‍යයෙන් උපදනා) වෙති යත්:

කාමාවචර රූපාවචර අරූපාවචර අපරියාපන්න වූ නො මූ කළ විපාක ඇති කුශලාකුශල ධර්‍මයන්ගේ විපාකයෝ ය, වේදනාස්කන්ධ ය ... විඥානස්කන්ධ ය, කර්‍මය කළ හෙයින් යම් රූපයෙකුත් උපදනේ ද, මේ ධර්‍මයෝ උත්පාදීහ.

1043\. කවර ධර්‍මයෝ අතීත වෙති යත්:

යම් ධර්‍ම කෙනෙක් ක්ෂණත්‍රය ඉක්මවූවාහු නිරුද්ධ වූවාහු පහව ගියාහු (ප්‍රකෘතිය හැරීමෙන්) විපරිණාමයට ගියාහු අස්තයට ගියාහු අභ්‍යස්තයට ගියාහු ඉපිදැ පහව ගියාහු ද, අතීත වූවාහු අතීතාංශයෙන් සඞ්ගෘහීත වූවාහු ද, ඒ රූප ය වේදනා ය සංඥා ය සංස්කාර ය විඥාන යි. මේ ධර්‍මයෝ අතීතයෝ යි.

1044\. කවර ධර්‍මයෝ, අනාගත වෙති යත්:

යම් ධර්‍ම කෙනෙක් අජාත අභූත අසඤ්ජාත අනිර්‍වෘත්ත අනභිනිර්‍වෘත අප්‍රාදුර්භූත අනුත්පන්න අසමුත්පන්න අනුත්ථිත අසමුත්ථිත වූවාහු අනාගත වූවාහු අනාගතාංශයෙන් සඞ්ගෘහීත වූවාහු ද, ඒ රූප ය වේදනා ය සංඥා ය සංස්කාර ය විඥාන යි. මේ ධර්‍මයෝ අනාගතයෝ යි.

1045\. කවර ධර්‍මයෝ ප්‍රත්‍යුත්පන්න වෙති යත්:

යම් ධර්‍ම කෙනෙක් ජාත භූත සඤ්ජාත නිර්‍වෘත්ත අහිනිර්‍වෘත ප්‍රාදුර්භූත උත්පන්න සමුත්පන්න උත්ථිත සමුත්ථිත වූවාහු ප්‍රත්‍යුත්පන්න වූවාහු ප්‍රත්‍යුත්පන්නාංශයෙන් සඞ්ගෘහීත වූවාහු ද, ඒ රූපයෝ ය වේදනා ය සංඥා ය සංස්කාරයෝ ය විඥාන යි. මේ ධර්‍මයෝ ප්‍රත්‍යුත්පන්නයෝ යි.

1046\. කවර ධර්‍මයෝ අතීතාලම්බන වෙති යත්:

(පරිත්ත මහද්ගත වූ) අතීත ධර්‍මයන් අරමුණු කොට යම් චිත්තචෛතසික ධර්‍ම කෙනෙක් උපදනාහු නම්, මේ ධර්‍මයෝ අතීතාලම්බනයෝ ය.

1047\. කවර ධර්‍මයෝ අනාගතාලම්බන වෙති යත්:

අනාගත ධර්‍මයන් අරමුණු කොට යම් චිත්තචෛතසිකධර්‍ම කෙනෙක් උපදනාහු නම්, මේ ධර්‍මයෝ අනාගතාලම්බනයෝ යි.

1048\. කවර ධර්‍මයෝ ප්‍රත්‍යුත්පන්නාලම්බන වෙති යත්:

ප්‍රත්‍යුත්පන්න ධර්‍මයන් අරමුණු කොට යම් චිත්තචෛතසිකධර්‍ම කෙනෙක් උපදනාහු නම්, මේ ධර්‍මයෝ ප්‍රත්‍යුත්පන්නාලම්බනයෝ යි.

1049\. කවර ධර්‍මයෝ අධ්‍යාත්ම වෙති යත්:

යම් ධර්‍ම කෙනෙක් ඒ ඒ සත්ත්තවයන්ගේ අධ්‍යාත්ම වූවාහු ප්‍රත්‍යාත්ම වූවාහු (සිය සිය සතනැ උපන්නාහු) තිජක (තමා කෙරෙහි) වූවාහු ප්‍රාතිපෞද්ගලික (වෙන් වෙන් ව පුඟුල්සතු) වූවාහු උපාදින්න (ශරීරස්ථ) වූවාහු ද, ඒ රූප ය වේදනා ය සංඥා ය සංස්කාරයෝ ය විඥාන යි. මේ ධර්‍මයෝ අධ්‍යාත්මයෝ යි.

1050\. කවර ධර්‍මයෝ බාහ්‍ය වෙති යත්:

යම් ධර්‍ම කෙනෙක් ඒ ඒ පරසත්ත්වයන්ගේ පරපුද්ගලයන්ගේ අධ්‍යාත්ම වූවාහු ප්‍රත්‍යාත්ම වූවාහූ නිජාත්මයෙහි උපන්නාහු ප්‍රාතිපෞද්ගලික වූවාහු උපාදින්න වූවාහු ද, ඒ රූප - වේදනා -සංඥා ය සංස්කාර - විඥාන යි. මේ ධර්‍මයෝ බාහ්‍යයෝ යි.

1051\. කවර ධර්‍මයෝ අධ්‍යාත්ම - බාහ්‍ය වෙති යත්:

ඒ (අධ්‍යාත්ම - බාහ්‍ය යන) දෙකය. මේ ධර්‍මයෝ අධ්‍යාත්ම බාහ්‍යයෝ යි.

1052\. කවර ධර්‍මයෝ අධ්‍යාත්මාලම්බන වෙති යත්:

අධ්‍යාත්ම වූ ධර්‍මයන් අරමුණු කොට යම් චිත්තචෛතසික ධර්‍මකෙනෙක් උපදනාහු නම්, මේ ධර්‍මයෝ අධ්‍යාත්මාලම්බනයෝ යි.

1053\. කවර ධර්‍මයෝ බාහ්‍යාලම්බන වෙති යත්:

බාහ්‍ය වූ ධර්‍මයන් අරමුණු කොට යම් චිත්තචෛතසික ධර්‍ම කෙනෙක් උපදනාහු නම්, මේ ධර්‍මයෝ බාහ්‍යාලම්බනයෝ යි.

1054\. කවර ධර්‍මයෝ අධ්‍යාත්ම - බාහ්‍යාලම්බන වෙති යත්:

අධ්‍යාත්ම - බාහ්‍ය වූ ධර්‍මයන් අරභයා (අරමුණු කොට) යම් චිත්තචෛතසික ධර්‍ම කෙනෙක් උපදනාහු නම්, මේ ධර්‍මයෝ අධ්‍යාත්ම බාහ්‍යාලම්බනයෝ යි.

1055\. කවර ධර්‍මයෝ සනිදර්‍ශන - සප්‍රතිඝ වෙති යත්:

රූපායතන ය, මේ ධර්‍මයෝ සනිදර්‍ශන - සප්‍රතිඝයෝ යි.

1056\. කවර ධර්‍මයෝ අනිදර්‍ශන - සප්‍රතිඝ වෙති යත්:

චක්ෂුරායතන ය ශ්‍රොත්‍රායතන ය ඝ්‍රාණායතන ය ජිහ්වායතන ය කායායතන ය ශබ්දායතන ය ගන්ධායතන ය රසායතන ය ස්ප්‍රෂ්ටව්‍යායතන යි. මේ ධර්‍මයෝ අනිදර්‍ශන - සප්‍රතිඝයෝ යි.

1057\. කවර ධර්‍මයෝ අනිදර්‍ශන - අප්‍රතිඝ වෙති යත්:

වේදනාස්කන්ධ ය සංඥාස්කන්ධ ය සංස්කාරස්කන්ධ ය විඥානස්කන්ධ ය, අනිදර්‍ශන - අප්‍රතිඝ වූ ධර්‍මායතනපර්‍ය්‍යාපන්න වූ යම් රූපයකුත් වේ ද, අසඞ්ඛත (නිබ්බාන) ධාතුව දැ යි. මේ ධර්‍මයෝ අනිදර්‍ශන - ප්‍රතිඝයෝ යි.

ත්‍රික නිර්දේශ යි.
