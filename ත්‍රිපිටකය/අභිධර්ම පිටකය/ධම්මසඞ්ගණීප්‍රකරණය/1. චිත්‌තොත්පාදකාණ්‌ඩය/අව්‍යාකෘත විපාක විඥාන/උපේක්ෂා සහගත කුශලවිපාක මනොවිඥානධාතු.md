ත්‍රිපිටකය » අභිධර්ම පිටකය » ධම්මසඞ්ගණීප්‍රකරණය » 1. චිත්‌තොත්පාදකාණ්‌ඩය » අව්‍යාකෘත විපාක විඥාන

# උපේක්ෂා සහගත කුශලවිපාක මනොවිඥානධාතු

485\. කවර ධර්‍මයෝ අව්‍යාකෘත වෙති යත්:

යම් කලෙකැ කාමාවචර කුශලකමර්‍ය කළ බැවින් රැස් කළ බැවින් රූපාලම්බන ඇති වේවයි, ... ධර්‍මාලම්බන ඇති වේවයි, යමක් යමක් හෝ අරමුණු කොට උපෙක්ෂාසහගත වූ විපාකමනොවිඥානධාතුව උපදනේ වේ ද, එසමයෙහි ස්පර්‍ශය වෙයි, වෙදනාව වෙයි, සංඥාව වෙයි, චෙතනාව වෙයි, චිත්තය වෙයි, විතර්‍කය වෙයි, විචාරය වෙයි, උපෙක්ෂාව වෙයි, චිත්තෛක්‍රගතාව වෙයි, මනින්ද්‍රිය වෙයි, උපෙක්ෂෙන්ද්‍රිය වෙයි, ජීවිතෙන්ද්‍රිය වේ. තවද එසමයෙහි අන්‍ය වූ ද ප්‍රතීත්‍යසමුත්පන්න වූ යම් අරූපීධර්‍ම කෙනෙක් ඇද්ද, මේ ධර්‍මයෝ අව්‍යාකෘතයෝ යි.

486\. කවරෙක් එසමයෙහි ස්පර්‍ශ වෙයි යත්:

එසමයෙහි යම් ස්පර්‍ශයෙක් ස්පර්‍ශාකාරයෙක් මොනවට ස්පර්‍ශ කරන අයුරෙක් මොනවට ස්පර්‍ශ කළ බවෙක් වේ ද, මේ එසමයෙහි ස්පර්‍ශ වේ.

487\. කවරක් එසමයෙහි වෙදනා වෙයි යත්:

එසමයෙහි තදනුරූපමනොවිඥානධාතු සංස්පර්‍ශයෙන් උපන් චෛතසික වූ නො මැ මිහිරි වූ අමිහිරි නො වූ චිත්තසංස්පර්‍ශයෙන් උපන් නො දුක් නො සුව වූ යම් වෙදයිතයෙක්, චිත්තසංස්පර්‍ශයෙන් උපන් නො දුක් නො සුව වූ යම් වෙදනායෙක් වේ ද, මේ එසමයෙහි වේදනා වේ.

488\. කවරක් එසමයෙහි සංඥා වෙයි යත්:

එසමයෙහි තදනුරූපමනොවිඥානධාතුසංස්පර්‍ශයෙන් උපන් යම් සංඥායෙක් සඤ්ජානනාකාරයෙක් හැඳිනගත් බවෙක් වේ ද, මේ එසමයෙහි සංඥා වේ.

489\. කවරක් එසමයෙහි චෙතනා වෙයි යත්:

එසමයෙහි තදනුරූපමනොවිඥානධාතුසංස්පර්‍ශයෙන් උපන් යම් චෙතනායෙක් සඤ්චෙතනායෙක් සිතන ලද බවෙක් වේ ද, මේ එසමයෙහි චෙතනා වේ.

490\. කවරෙක් එසමයෙහි චිත්ත වෙයි යත්:

එසමයෙහි යම් චිත්තයෙක් මනසෙක් මානසයෙක් හෘදයයෙක් භවාඞ්ග සිතෙක්, මනසෙක් මනායතනයෙක් මනින්ද්‍රියයෙක් විඥානයෙක් විඥානස්කන්ධයෙක් තදනුරූපමනොවිඥානධාතුයෙක් වේ ද, මේ එසමයෙහි චිත්ත වේ.

491\. කවරෙක් එසමයෙහි විතර්‍ක වෙයි යත්:

එසමයෙහි යම් තර්‍කයෙක් විතර්‍කයෙක් සංකල්පයෙක් අර්‍පණායක් බලවත් අර්‍පණායක් සිත අරමුණට නැගීමෙක් වේ ද, මේ එසමයෙහි විතර්‍ක වේ.

492\. කවරෙක් එසමයෙහි විචාර වෙයි යත්:

එසමයෙහි යම් චාරයෙක් විචාරයෙක් අනුවිචාරයෙක් උපවිචාරයෙක් සිත (අරමුණෙහි) ගළපන බවෙක් අනුප්‍රෙක්ෂණතායෙක් වේ ද, මේ එසමයෙහි විචාර වේ.

493\. කවරක් එසමයෙහි උපෙක්ෂා වෙයි යත්:

එසමයෙහි චෛතසික වූ නො මැ මිහිරි වූ අමිහිරි නො වූ චිත්තසංස්පර්‍ශයෙන් උපන් නො දුක් නො සුව වූ යම් වෙදයිතයෙක් චිත්තසංස්පර්‍ශයෙන් උපන් නො දුක් නො සුව වූ යම් වෙදනායෙක් වේ ද, මේ එසමයෙහි උපෙක්ෂා වේ.

494\. කවරක් එසමයෙහි චිත්තෛකාග්‍රතා වෙයි යත්:

එසමයෙහි චිත්තයාගේ යම් සිටීමෙක් ... වේ ද, මේ එසමයෙහි චිත්තෛකාග්‍රතා වේ.

495\. කවරෙක් එසමයෙහි මනින්ද්‍රිය වෙයි යත්:

එසමයෙහි යම් චිත්තයෙක් මනසෙක් මානසයෙක් හෘදයයෙක් භවාඞ්ග සිතෙක්, මනසෙක් මනායතනයෙක් මනින්ද්‍රියයෙක් විඥානයෙක් විඥානස්කන්ධයෙක් තදනුරූපමනොවිඥානධාතුයෙක් වේ ද, මේ එසමයෙහි මනින්ද්‍රිය වේ.

496\. කවරෙක් එසමයෙහි උපෙක්ෂෙන්ද්‍රිය වෙයි යත්:

එසමයෙහි යම් චෛතසික වූ නො මැ මිහිරි වූ අමිහිරි නො වූ චිත්තසංස්පර්‍ශයෙන් උපන් නො දුක් නො සුව වූ වෙදයිතයෙක් චිත්තසංස්පර්‍ශයෙන් උපන් නො දුක් නො සුව වූ වෙදනායෙක් වේ ද, මේ එසමයෙහි උපෙක්ෂෙන්ද්‍රිය වේ.

497\. කවරෙක් එසමයෙහි ජීවිතෙන්ද්‍රිය වෙයි යත්:

ඒ අරූපීධර්‍මයන්ගේ යම් ආයුසයෙක් ස්ථිතියෙන් යැපීමෙක් යාපනයෙක් ඉරියව් පැවැත්මෙක් වැටුමෙක් පාලනයෙක් ජීවිතයෙක් ජීවිතෙන්ද්‍රියයෙක් වේ ද, මේ එසමයෙහි ජීවිතෙන්ද්‍රිය වේ.

තවද එසමයෙහි අන්‍ය වූ ද ප්‍රතීත්‍යසමුත්පන්න වූ යම් අරූපීධර්‍ම කෙනෙක් ඇද්ද, මේ ධර්‍මයෝ අව්‍යාකෘතයෝ යි.

තවද එසමයෙහි ස්කන්ධයෝ සතරදෙනෙක් වෙති, ආයතනයෝ දෙදෙනෙක් වෙති, ධාතුහු දෙදෙනෙක් වෙති, ආහාරයෝ තිදෙනෙක් වෙති, ඉන්ද්‍රියයෝ තිදෙනෙක් වෙති, එක් මැ ස්පර්‍ශයෙක් වෙයි ... එක් මැ මනොවිඥානධාතුව වෙයි, එක් ‍මැ ධර්‍මායතනය වෙයි, එක් මැ ධර්‍මධාතුව වේ. තවද එසමයෙහි අන්‍ය වූ ද ප්‍රතීත්‍යසමුත්පන්න වූ යම් අරූපීධර්‍ම කෙනෙක් ඇද්ද, මේ ධර්‍මයෝ අව්‍යාකෘතයෝ යි.

498\. කවරෙක් එසමයෙහි සංස්කාරස්කන්ධ වෙයි යත්:

ස්පර්‍ශ ය චෙතනා ය විතර්‍ක ය විචාර ය චිත්තෛකාග්‍රතා ය ජීවිතෙන්ද්‍රිය යි. තවද එසමයෙහි වෙදනාස්කන්ධය තබා සංඥාස්කන්ධය තබා විඥානස්කන්ධය තබා අන්‍ය වූ ද ප්‍රතීත්‍යසමුත්පන්න වූ යම් අරූපීධර්‍ම කෙනෙක් ඇද්ද, මේ එසමයෙහි සංස්කාරස්කන්ධ වේ ... මේ ධර්‍මයෝ අව්‍යාකෘතයෝ යි.

උපේක්ෂාසහගත කුශලවිපාක මනෝවිඤානධාතු යි.
