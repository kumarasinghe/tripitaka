ත්‍රිපිටකය » අභිධර්ම පිටකය » ධම්මසඞ්ගණීප්‍රකරණය » 1. චිත්‌තොත්පාදකාණ්‌ඩය » ලෝකෝත්තර සිත

# චතුර්මාර්ගය

364\. කවර ධර්මයෝ කුසල්හ යත්:

යම් කලෙකැ රූපරාග - අරූපරාග - මාන - ඖධත්‍ය - අවිද්‍යාවගේ අනවශේෂප්‍රහාණය පිණිස චතුර්ථභූමියට පැමිණීම පිණිස නෛර්‍ය්‍යාණික වූ අපචයගාමී වූ ලෝකෝත්තරධ්‍යානය වඩා ද, කාමයන්ගෙන් වෙන් ව ම ... දුඃඛප්‍රතිපත් ඇති දන්ධාභිඥ වූ ප්‍රථමධ්‍යානයට පැමිණ වෙසේ ද, එකලැ ස්පර්ශය වෙයි ... අඤ්ඤින්ද්‍රිය වෙයි ... අවික්‍ෂෙපය වේ ... මේ ධර්මයෝ කුශලයෝ යි.

365\. කවරෙක් එසමයෙහි අඤ්ඤින්ද්‍රීය වෙයි යත්:

(පළමු මගින්) දන්නා ලද දක්නා ලද අධිගම කරන ලද ප්‍රකට කරන ලද ප්‍රත්‍යක්ෂ කරන ලද ඒ ධර්මයන්ගේ ප්‍රත්‍යක්ෂ කිරීම පිණිස මාර්ගාඞ්ග වූ මාර්ගපර්ය්‍යාපන්න වූ යම් ප්‍රඥාවක් ප්‍රජානනාකාරයෙන් විචයයෙක් ප්‍රවිචයයෙක් ධර්මවිචයයෙක් සංලක්ෂණයෙක් උපලක්ෂණයෙක් ප්‍රත්‍යුපලක්ෂණයෙක් පාණ්ඩිත්‍යයෙක් කෞශල්‍යයෙක් නෛපුණ්‍යයෙක් වෛභව්‍යයෙක් චින්තායෙක් උප පරීක්ෂායෙක් භූරීප්‍රඥායෙක් මෙධායෙක් පරිණායිකාවක් විදර්ශනායෙක් සම්‍යග්ඥානයෙක් ප්‍රතොදයෙක් ප්‍රඥායෙක් ප්‍රඥෙන්ද්‍රියයෙක් ප්‍රඥාබලයෙක් ප්‍රඥාශස්ත්‍රයෙක් ප්‍රඥාප්‍රාසාදයෙක් ප්‍රඥාආලොකයෙක් ප්‍රඥා අවභාෂයෙක් ප්‍රඥාප්‍රද්‍යොතයෙක් ප්‍රඥාරත්නයෙක් අමොහයෙක් ධර්මවිචයයෙක් සම්‍යක්දෘෂ්ටියෙක් ධර්මවිචයසම්ඛොධ්‍යඞ්ගයෙක් වේ ද, මේ එකල්හි අඤ්ඤින්ද්‍රිය වෙයි ... අවික්‍ෂෙපය වේ ... තවද එකලැ අන්‍ය වූ ද ප්‍රතිත්‍යසමුත්පන්න වූ යම් අරූපීධර්ම කෙනෙක් ඇත් ද, මේ ධර්මයෝ කුශලයෝ යි.

චතුර්මාර්ගය යි.
