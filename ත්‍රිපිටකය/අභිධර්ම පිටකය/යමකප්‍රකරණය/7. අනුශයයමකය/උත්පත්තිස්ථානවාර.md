ත්‍රිපිටකය » අභිධර්ම පිටකය » යමකප්‍රකරණය » 7. අනුශයයමකය

# උත්පත්තිස්ථානවාර

පරිච්ඡේදවාර යි

අනුශයයෝ සත්දෙනෙකි:

කාමරාගානුසය යැ පටිඝානුසය යැ මානානුසය යැ දිට්ඨානුසය යැ විචිකිච්ඡානුසය යැ භවරාගානුසය යැ අවිජ්ජානුසය යි.

පරිච්ඡින්න උද්දේසවාර යි

1\. කාමරාගානුසය (අප්‍රහීනභාවයෙන් සන්තානයෙහි හෝනා බැවින් අනුශය වූ කාමරාගය) කොහි අනුශය (අනුරූප කරුණක් ලැබැ උපදනේ) වේ ද යත් : කාමධාතුයෙහි දෙවැදෑරුම් වේදනායෙහි යැ. මෙහි කාමරාගානුසය අනුශය වෙයි.

2\. පටිඝානුසය කොහි අනුශය වේ ද යත්: දුඃඛවේදනායෙහි යැ. මෙහි පටිඝානුසය අනුශය වෙයි.

3\. මානානුසය කොහි අනුශය වේ ද යත්: කාමධාතුයෙහි දෙවැදෑරුම් වේදනායෙහි ද රූපධාතුයෙහි ද අරූපධාතුයෙහි ද වෙයි. මෙහි මානානුසය අනුශය වෙයි.

4\. දිට්ඨානුසය කොහි අනුශය වේ ද යත්: සර්වසත්කාය පර්‍ය්‍යාපන්න වූ ධර්මයෙහි යැ. මෙහි දිට්ඨානුසය අනුශය වෙයි.

5\. විචිකිච්ඡානුසය කොහි අනුශය වේ ද යත්: සර්වසත්කායපර්‍ය්‍යාපන්න වූ ධර්මයෙහි යැ. මෙහි විචිකිච්ඡානුසය අනුශය වෙයි.

6\. භවරාගානුසය කොහි අනුශය වේ ද යත්: රූපධාතුයෙහි ද අරූපධාතුයෙහි ද වෙයි. මෙහි භවරාගානුසය අනුශය වෙයි.

7\. අවිජ්ජානුසය කොහි අනුශය වේ ද යත්: සර්වසත්කාය පර්‍ය්‍යාපන්න වූ ධර්මයෙහි යැ. මෙහි අවිජ්ජානුසය අනුශය වෙයි.

උත්පත්තිස්ථානවාර යි.
