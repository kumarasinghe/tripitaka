ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 19. එකුන් විසිවන වර්ගය

# 19.7. අච්චන්තනියාම කථා

**\[“සතිං නිමුග්ගො නිමුග්ගො’ ච හොති - වරක් ගැලුණේ ගැලුණේ මැ වේ” යන සූත්‍රපාඨ නිසා පෘථග්ජනහට අත්‍යන්තනියාමතා ඇතැ’ යි සමහර උත්තරාපථකයන් සෙයින් ලබ්ධි ගත්තවුන්ගේ වාද බිඳුනට ‘අච්චන්තනියාමකථා’ එයි.\]**

1\. ස. පු: පෘථග්ජනහට අත්‍යන්තනියාමතා ඇද්ද?

ප. පටිඤ්‍ඤා: එසේ යැ.

ස. අනු: මාතෘඝාතක අත්‍යන්තනියත (එකාන්ත නියමයෙන් එසේ) වේ ද, පිතෘඝාතක … අරහන්තඝාතක … රුධිරොත්පාදක … සඞ්ඝභෙදක අත්‍යන්තනියත වේ ද?

ප. පටි: එසේ නො කියැයුතු යැ ...

2\. ස. පු: පෘථග්ජනහට අත්‍යන්තනියාමතා ඇද්ද?

ප. පටිඤ්‍ඤා: එසේ යැ.

ස. අනු: අත්‍යන්තනියත පුද්ගලහට විචිකිත්සා උපදනේ වේ ද?

ප. පටිඤ්‍ඤා: එසේ යැ.

ස. ඨ: ඉදින් අත්‍යන්තනියත පුද්ගලහට විචිකිත්සා උපදනේ වී නම්,

ස. පා: භවත ‘පෘථග්ජනහට අත්‍යන්තනියාමතා ඇතැ’ යි නො කියැයුතු මැ යැ.

3\. ස. පු: අත්‍යන්තනියත පුද්ගලහට විචිකිත්සා නූඋපදනේ වේ ද?

ප. පටිඤ්‍ඤා: එසේ යැ.

ස. අනු: ප්‍රහීණ වේ ද?

ප. පටි: එසේ නො කියැයුතු යැ ...

4\. ස. පු: ප්‍රහීණ වේ ද?

ප. පටිඤ්‍ඤා: එසේ යැ.

ස. අනු: ශ්‍රොතාපත්තිමාර්‍ගයෙන් වේ ද?

ප. පටි: එසේ නො කියැයුතු යැ ...

ස. අනු: සකෘදාගාමි … අනාගාමි … අර්‍හත්මාර්‍ගයෙන් වේ ද?

ප. පටි: එසේ නො කියැයුතු යැ …

5\. ස. පු: කවර මාර්‍ගයෙකින් වේ ද?

ප. වි: අකුශල මාර්‍ගයෙනි.

ස. අනු: අකුශල මාර්‍ගය නෛර්‍ය්‍යාණික ක්ෂයගාමී බොධගාමී අනාස්‍රව … අසාංක්ලෙශික වේ ද?

ප. පටි: එසේ නො කියැයුතු යැ ...

ස. අනු: අකුශල මාර්‍ගය අනෛර්‍ය්‍යාණික … සාංක්ලෙශික නො?

ප. පටිඤ්‍ඤා: එසේ යැ.

ස. ඨ: ඉදින් අකුශලමාර්‍ගය අනෛර්‍ය්‍යාණික … සාංක්ලෙශික වී නම්,

ස. පා: භවත ‘අත්‍යන්තනියත පුද්ගලහට විචිකිත්සා අකුශලමාර්‍ගයෙන් ප්‍රහීණ යැ’ යි නො කියැයුතු මැ යැ.

6\. ස. පු: ශාශ්වතදෘෂ්ටියෙන් නියත පුද්ගලහට උච්ඡෙදදෘෂ්ටි උපදනේ වේ ද?

ප. පටිඤ්‍ඤා: එසේ යැ.

ස. ඨ: ඉදින්, ශාශ්වතදෘෂ්ටියෙන් නියත පුද්ගලහට උච්ඡෙදදෘෂ්ටි උපදනේ වේ නම්,

ස. පා: භවත ‘පෘථග්ජනහට අත්‍යන්තනියාමතා ඇතැ’යි නො කියැයුතු මැ යැ.

7\. ස. පු: ශාශ්වතදෘෂ්ටියෙන් නියත පුද්ගලහට උච්ඡෙදදෘෂ්ටි නූපදනේ වේ ද?

ප. පටිඤ්‍ඤා: එසේ යැ.

ස. අනු: ප්‍රහීණ වේ ද?

ප. පටි: එසේ නො කියැයුතු යැ ...

8\. ස. පු: ප්‍රහීණ වේ ද?

ප. පටිඤ්‍ඤා: එසේ යැ.

ස. අනු: ශ්‍රොතාපත්තිමාර්‍ගයෙන් වේ ද?

ප. පටි: එසේ නො කියැයුතු යැ …

ස. අනු: සකෘදාගාමී මාර්‍ගයෙන් … අනාගාමි මාර්‍ගයෙන් ... අර්‍හන්මාර්‍ගයෙන් වේ ද?

ප. පටි: එසේ නො කියැයුතු යැ ...

9\. ස. පු: කවර මාර්‍ගයෙකින් වේ ද?

ප. වි: අකුශලමාර්‍ගයෙනි.

ස. අනු: අකුශලමාර්‍ගය නෛර්‍ය්‍යාණික, ක්ෂයගාමී, බොධගාමි, අනාස්‍රව … අසංක්ලෙශිත වේ ද?

ප. පටි: එසේ නො කියැයුතු යැ ...

ස. අනු: අකුශලමාර්‍ගය අනෛර්‍ය්‍යාණික … සාංක්ලෙශික නො?

ප. පටිඤ්‍ඤා: එසේ යැ.

ස. ඨ: ඉදින් අකුශලමාර්‍ගය අනෛර්‍ය්‍යාණික … සාංක්ලෙශික වී නම්,

ස. පා: භවත ‘ශාශ්වතදෘෂ්ටියෙන් නියත පුද්ගලහට උච්ඡෙදදෘෂ්ටි අකුශලමාර්‍ගයෙන් ප්‍රහීණ වෙති’ යි නො කියැයුතු මැ යැ.

10\. ස. පු: උච්ඡෙදදෘෂ්ටියෙන් නියත පුද්ගලහට ශාශ්වතදෘෂ්ටි උපදනේ වේ ද?

ප. පටිඤ්‍ඤා: එසේ යැ.

ස. ඨ: ඉදින් උච්ඡෙද දෘෂ්ටියෙන් නියත පුද්ගලහට ශාශ්වතදෘෂ්ටි උපදනේ වී නම්,

ස. පා: භවත “පෘථග්ජනහට අත්‍යන්තනියාමතා ඇතැ”යි නො කියැයුතු මැ යැ.

11\. ස. පු: උච්ඡෙදදෘෂ්ටියෙන් නියත පුද්ගලහට ශාශ්වතදෘෂ්ටි නූපදනේ වේ ද?

ප. පටිඤ්‍ඤා: එසේ යැ.

ස. අනු: ප්‍රහීණ වේ ද?

ප. පටි: එසේ නො කියැයුතු යැ ...

12\. ස. පු: ප්‍රහීණ වේ ද?

ප. පටිඤ්‍ඤා: එසේ යැ.

ස. අනු: ශ්‍රොතාපත්තිමාර්‍ගයෙන් වේ ද?

ප. පටි: එසේ නො කියැයුතු යැ …

ස. අනු: සකෘදාගාමි මාර්‍ගයෙන් … අනාගාමි මාර්‍ගයෙන් අර්‍හන්මාර්‍ගයෙන් වේ ද?

ප. පටි: එසේ නො කියැයුතු යැ ...

13\. ස. පු: කවර මාර්‍ගයෙකින් වේ ද?

ප. වි: අකුශල මාර්‍ගයෙනි.

ස. අනු: අකුශලමාර්‍ගය අනෛර්‍ය්‍යාණික … සාංක්ලෙශික වේ ද?

ස. පා: භවත, ‘උච්ඡෙදදෘෂ්ටියෙන් නියත පුද්ගලහට ශාශ්වතදෘෂ්ටි අකුශලමාර්‍ගයෙන් ප්‍රහීණ වෙති’ යි නො කියැයුතු මැ යැ.

14\. ප. පු: ‘පෘථග්ජනහට අත්‍යන්තනියාමතා ඇතැ’ යි නො කියැයුතු වේ ද?

ස. පටිඤ්‍ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද මැ නො:

“මහණෙනි, මෙලොව ඇතැම් පුද්ගලයෙක් ඒකාන්තයෙන් කෘෂ්ණ වූ අකුශලධර්‍මයෙන් (නියත මිථ්‍යාදෘෂ්ටියෙන්) සමන්වාගත වෙයි. හෙ වරක් භවයෙහි ගැලුණේ ගැලුණේ මැ වේ” යයි වදාළ සුත්‍රාන්තයෙක් ඇත්තේ මැ නු?

ස. පටිඤ්‍ඤා: එසේ යැ.

ප. පා: එකරුණින් ‘පෘථග්ජනහට අත්‍යන්තනියාමතා ඇත’.

15\. ස. පු: භාග්‍යවතුන් විසින් වදාරනලද: “මහණෙනි, මෙලොව ඇතැම් පුද්ගලයෙක් ඒකාන්තයෙන් කෘෂ්ණ වූ අකුශලධර්‍මයෙන් සමන්වාගත වූයේ වෙයි. හෙ වරක් භවයෙහි ගැලුණේ ගැලුණේ මැ වෙයි” යනු කරුණු කොට එකරුණින් “පෘථග්ජනහට අත්‍යන්තනියාමතා” ඇද්ද?

ප. පටිඤ්‍ඤා: එසේ යැ.

ස. අනු: භාග්‍යවතුන් වහන්සේ විසින් වදාරනලද: “මහණෙනි, මෙලොව ඇතැම් පුද්ගලයෙක් ශ්‍රද්ධාදීන් විසින් නැඟී ගැලෙනුයේ වේ” යයි වදාළ සුත්‍රාන්තයෙක් ඇත්තේ මැ නො?

ප. පටිඤ්‍ඤා: එසේ යැ.

ස. අනු: හැම කල්හි නැඟී ගැලෙනුයේ වේ ද?

ප. පටි: එසේ නො කියැයුතු යැ ...

16\. ස. පු: භාග්‍යවතුන් විසින් “මහණෙනි, මෙලොව ඇතැම් පුද්ගලයෙක් එකාන්තකෘෂ්ණ අකුශලධර්‍මයෙන් සමන්වාගත වෙයි. හෙ වරක් භවයෙහි ගැලුණේ ගැලුණේ මැ වෙයි වදාරන ලදැ” යි කරුණු කොට එකරුණින් “පෘථග්ජනහට අත්‍යන්තනියාමතා” ඇද්ද?

ප. පටිඤ්‍ඤා: එසේ යැ.

ස. අනු: භාග්‍යවතුන් විසින්, “මහණෙනි, මෙලොව ඇතැම් පුද්ගලයෙක් ශ්‍රද්ධාදීන් නැඟී සිටියේ වෙයි. (සොවන් පුඟුල්) නැඟී ගමන මාර්‍ගය බලනුයේ වෙයි. (සෙදගැමි පුඟුල් ක්ලෙශතනුභාවයෙන්) නැඟී (අනගැමි බවට අභිමුඛ වැ යන්නේ වෙයි. (අනගැමි පුඟුල්) නැඟී ප්‍රතිෂ්ඨාවට පැමිණියේ වේ” යයි වදාළ සුත්‍රාන්තයෙක් ඇත්තේ මැ නො?

ප. පටිඤ්‍ඤා: එසේ යැ.

ස. අනු: හැම කල්හි නැඟී ප්‍රතිෂ්ඨාප්‍රාප්ත වූයේ වේ ද?

ප. පටි: එසේ නො කියැයුතු යැ ...

අච්චන්තනියාම කථා නිමි.
