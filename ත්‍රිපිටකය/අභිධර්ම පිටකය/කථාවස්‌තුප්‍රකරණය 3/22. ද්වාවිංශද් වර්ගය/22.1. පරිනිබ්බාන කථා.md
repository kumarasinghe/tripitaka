ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 22. ද්වාවිංශද් වර්ගය

# 22.1. පරිනිබ්බාන කථා

**\[රහත්හු සර්‍වඥවිෂයයෙහි නො පුහුන් සංයොජන ඇති වැ මැ පිරිනිවෙති. එහෙයින් කිසි සංයොජනයක් නො පියා පිරිනිවීමෙක් ඇතැ’යි අන්‍ධකනිකායවාසීන් සෙයින් ලබ්ධි ගත්තවුන්ගේ වාද බිඳුනට ‘පරිනිබ්බාන කථා’ එයි.\]**

1\. ස. පු: කිසි සංයොජනයක් නො පියා පිරිනිවීමෙක් ඇත් ද?

ප. පටිඤ්‍ඤා: එසේ යැ.

ස. අනු: කිසි සත්කායදෘෂ්ටියක් නො පියා … අනපත්‍රපාවක් නො පියා පිරිනිවීමෙක් ඇත් ද?

ප. පටි: එසේ නො කියැයුතු යැ ...

2\. ස. පු: කිසි සංයොජනයක් නො පියා පිරිනිවීමෙක් ඇත් ද?

ප. පටිඤ්‍ඤා: එසේ යැ.

ස. අනු: රහත් සරාග … සක්ලෙශ වේ ද?

ප. පටි: එසේ නො කියැයුතු යැ …

ස. අනු: රහත් නිරාග … නික්ලෙශ නො?

ප. පටිඤ්‍ඤා: එසේ යැ.

ස. ඨ: ඉදින් රහත් නිරාග … නික්ලෙශ වී නම්,

ස. පා: භවත, ‘කිසි සංයොජනයක් නො පියා පිරිනිවීමෙක් ඇතැ‘යි නො කියැයුතු මැ යැ.

3\. ප. පු: ‘කිසි සංයොජනයක් නො පියා පිරිනිවීමෙක් ඇතැ‘යි නො කියැයුතු වේ ද?

ස. පටිඤ්‍ඤා: එසේ යැ.

ප. අනු: රහත් හැම බුද්ධවිෂය දන්නේ වේ ද?

ස. පටි: එසේ නො කියැයුතු යැ ...

ප. පා: එකරුණින් ‘කිසි සංයොජනයක් නො පියා පිරිනිවීමෙක්’ ඇත.

පරිනිබ්බාන කථා නිමි.
