ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 22. ද්වාවිංශද් වර්ගය

# 22.10. ක්‍ෂණික කථා

**\[යම් හෙයෙකින් සර්‍වසංස්කෘත ධර්‍මයෝ අනිත්‍ය වෙත්ද, එහෙයින් ඔහු හැම එකචිත්තක්‍ෂණික චෙත් මැ යැ. අනිත්‍යතා සංස්කාරධර්‍මය සමාන වුව ද එකෙක් වහා බිඳෙයි, එකෙක් වහා නො බිඳෙයි. මෙහි ලා කවර නියමයෙක් වේ දැ’යි පූර්‍වශෛල අපරශෛලනිකාය වාසීන් ගේ ලබ්ධියෙක් ඇද්ද උන් ගෙන ‘එකචිත්තක්ඛණික කථා’ එයි.\]**

1\. ස. පු: සර්‍වධර්‍මයෝ එකචිත්තක්‍ෂණික වෙත් ද?

ප. පටිඤ්‍ඤා: එසේ යැ.

ස. අනු: චිත්තයෙහි මහාපෘථිවිය පිහිටා ද, මහා සමුද්‍රය පිහිටා ද, සිනෙරුපර්‍වතරාජයා පිහිටා ද, අබ්ධාතු පිහිටා ද, තෙජස් පිහිටා ද, වායු පිහිටා ද, තෘණකාෂ්ටවනස්පතීහු පිහිටත් ද?

ප. පටි: එසේ නො කියැයුතු යැ …

2\. ස. පු: හැම ධර්‍මයෝ එකචිත්තක්‍ෂණික වෙත් ද?

ප. පටිඤ්‍ඤා: එසේ යැ.

ස. අනු: චක්ෂුරායතනය චක්ෂුර්විඥානය හා සමග සහජාත වේ ද?

ප. පටි: එසේ නො කියැයුතු යැ …

3\. ස. පු: චක්ෂුරායතනය චක්ෂුර්විඥානය හා සමග සහජාත වේ ද?

ප. පටිඤ්‍ඤා: එසේ යැ.

ස. අනු: ආයුෂ්මත් ශාරිපුත්‍ර තෙරණුවෝ තෙල වදාළාහු නො: “ඇවැත්නි, අධ්‍යාත්මික චක්‍ෂුසත් නො බිඳුණේ වේ ද, බාහිර රූපයෝත් ආපාථයට (හමුවට) නො එත් ද, තදනුරූප (එයින් උපන්) මනසිකාරයත් නො වේ ද, ඒ තාක් තදනුරූප (එයින් උපන්) විඥානයාගේ ප්‍රාදුර්භාවය නො වේ මැ යි. ඇවැත්නි, අධ්‍යාත්මික චක්‍ෂුසත් නො බිඳුණේ වේ ද, බාහිර රූපයෝත් ආපාථයට එත් ද, තදනුරූප මනසිකාරයත් නො වේ ද, ඒ තාක් තදනුරූප විඥානයාගේ ප්‍රාදුර්භාවය නො මැ වෙයි. ඇවැත්නි, යම් හෙයකින් ආධ්‍යාත්මික චක්‍ෂුසත් නො බිඳුණේ වේ ද, බාහිර රූපයෝත් ආපාථයට එත් ද, තදනුරූප මනසිකාරත් වේ ද, මෙසේ තදනුරූපවිඥානයාගේ ප්‍රාදුර්භාවය වේ” ය යි වදාළ සූත්‍රාන්තයෙක් ඇත්තේ මැ නො?

ප. පටිඤ්‍ඤා: එසේ යැ.

ස. පා: එකරුණින් ‘චක්‍ෂුරායතනය චක්‍ෂුර්විඥානය හා සහජාත වෙති’යි නො කියැයුතු යැ.

4\. ස. පු: සර්‍වධර්‍මයෝ එකචිත්තක්‍ෂණික වෙත් ද?

ප. පටි: එසේ යැ.

ස. අනු: ශ්‍රොත්‍රායතනය … ඝ්‍රාණායතනය … ජිහ්වායතනය … කායායතනය කායවිඥානය හා සහජාත වේ ද?

ප. පටි: එසේ නො කියැයුතු යැ …

5\. ස. පු: කායායතනය කායවිඥානය හා සහජාත වේ ද?

ප. පටිඤ්‍ඤා: එසේ යැ.

ස. අනු: ආයුෂ්මත් ශාරිපුත්‍ර තෙරණුවෝ තෙල වදාළාහු නො: “ඇවැත්නි. අධ්‍යාත්මික කයත් නො බිඳුණේ වේ ද, බාහ්‍ය ස්ප්‍රෂ්ටව්‍යයෝත් ආපාථයට නො එත් ද, ... ඇවැත්නි, අධ්‍යාත්මික කයත් නොබිඳුණේ වේ ද, බාහ්‍ය ස්ප්‍රෂ්ටව්‍යයෝත් ආපාථයට එත් ද, … ඇවැත්නි, යම් හෙයෙකින් ආධ්‍යාත්මික කයත් නො බිඳුණේ වේ ද, බාහ්‍ය ස්ප්‍රෂ්ටව්‍යයෝත් ආපාථයට එත් ද, තදනුරූප මනසිකාරත් වේ ද, මෙසේ තදනුරූපවිඥානභාගයාගේ ප්‍රාදුර්භාවය වේ” යයි වදාළ සූත්‍රාන්තයෙක් ඇත්තේ මැ නො?

ප. පටිඤ්‍ඤා: එසේ යැ.

ස. පා: එකරුණින් ‘කායායතනය කායවිඥානය හා සහජාත වෙතී’ යි නො කියැයුතු යැ.

6\. ප. පු: හැම දහම්හු එකචිත්තක්‍ෂණිකයහ’ යි නො කියැයුතු වේ ද?

ස. පටිඤ්‍ඤා: එසේ යැ.

ප. අනු: හැම දහම්හු නිත්‍ය ධ්‍රැව ශාශ්වත අවිපරිණාම ස්වභාව ඇත්තාහු වෙත් ද?

ස. පටි: එසේ නො කියැයුතු යැ …

ප. පා: එකරුණින් හැම දහම්හු එකචිත්තක්‍ෂණික වෙති.

ක්‍ෂණික කථා නිමි.
