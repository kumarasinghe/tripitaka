ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 20. විංශද් වර්ගය

# 20.3. නිරයපාල කථා

**\[‘නිරයෙහි නිරයසංවර්‍තතික කර්‍ම මැ නිරයපාලරූප වශයෙන් වධ කෙරෙත් මිස නිරයපාල සත්ත්වයෝ නැතැ’යි අන්ධක නිකායවාසීන් සෙයින් ලබ්ධි ගත්තවුන්ගේ වාද බිඳුනට ‘නිරයපාලකථා’ එයි.\]**

1\. ස. පු: නිරයෙහි නිරයපාලකයෝ නැද්ද?

ප. පටිඤ්‍ඤා: එසේ යැ.

ස. අනු: නිරයෙහි කම්කටොලු නැද්ද?

ප. පටි: එසේ නො කියැයුතු යැ ...

2\. ස. පු: නිරයෙහි කම්කටොලු ඇද්ද?

ප. පටිඤ්‍ඤා: එසේ යැ.

ස. අනු: නිරයෙහි නිරෑපල්ලෝ ඇද්ද?

ප. පටි: එසේ නො කියැයුතු යැ ...

3\. ස. පු: මිනිසුන් කෙරෙහි කම්කටොලු ඇද්ද, කම්කටොලු කරන්නොත් ඇද්ද?

ප. පටිඤ්‍ඤා: එසේ යැ.

ස. අනු: නිරයෙහි කම්කටොලු ඇද්ද, කම්කටොලු කරන්නොත් ඇද්ද?

ප. පටි: එසේ නො කියැයුතු යැ ...

4\. ස. පු: නිරයෙහි කම්කටොලු ඇද්ද, කම්කටොලු කරන්නෝ නැද්ද?

ප. පටිඤ්‍ඤා: එසේ යැ.

ස. අනු: මිනිසුන් කෙරෙහි කම්කටොලු ඇද්ද, කම්කටොලු කරන්නො නැද්ද?

ප. පටි: එසේ නො කියැයුතු යැ ...

5\. ප. පු: නිරයෙහි නිරෑපල්ලෝ ඇද්ද?

ස. පටිඤ්‍ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද නො:

“මෙලොවින් කරනලද පරලොවට ගියහු එහි දී වෙස්සභූ රජ ද නො නසයි. ප්‍රෙතරාජ ද නො නසයි. සොම යැ යම යැ වෛශ්‍රවණරජ යැ යන මොහු ද නො නසති. (වැළිත්) ස්වකීය කර්‍මයෝ මැ නසති” යි. වදාළ සුත්‍රාන්තයෙක් ඇත්තේ මැ නො?

ස. පටිඤ්‍ඤා: එසේ යැ.

ප. පා: එකරුණින් නිරයෙහි නිරැපල්ලෝ නැත.

6\. ප. පු: නිරයෙහි නිරැපල්ලෝ නැද්ද?

ස. පටිඤ්‍ඤා: එසේ යැ.

ස. අනු: භාග්‍යවතුන් වහන්සේ විසින් වදාරනලද නො:

“මහණෙනි, තුලුහුට යමපල්හු පඤ්වවිධබන්ධන නම් කම්කටොලු කෙරෙති: රත්වූ යහුලක් අතෙක ගසති. රත්වූ යහුලක් දෙවන අතැ ගසති රත්වූ යහුලක් පයෙකැ ගසති. රත්වූ යහුලක් දෙවන පයැ ගසති. රත්වූ යහුලක් උරමැද ගසති. හේ එහි දී තීව්‍ර වූ කටුක වූ දුක් වෙදනා විඳී. ඒ පාපකර්‍ම ගෙවී අපගත නො වන තාක් කල් නො ද මියෙයි” වදාළ සුත්‍රාන්තයෙක් ඇත්තේ මැ නො?

ස. පටිඤ්‍ඤා: එසේ යැ.

ස. පා: එකරුණින් නිරයෙහි නිරෑපල්ලෝ ඇත.

7\. ස. පු: නිරයෙහි යමපල්හු නැද්ද?

ස. පටිඤ්‍ඤා: එසේ යැ.

ස. අනු: භාග්‍යවතුන් වහන්සේ විසින් වදාරනලද නො:

“මහණෙනි, යමපල්හු තුලුහු (යපොළොවැ) හොවා පොරොවින් සසිති. මහණෙනි, යමපල්හු තුලුහු පා උඩුබල්වා හිස බිම් බල්වා තබා වැහෙයෙන් සසිති. මහණෙනි, යමපල්හු තුලුහු රියෙහි යොදා ඇවිළගත් ගිනි සහිත ප්‍රජ්වලිත පෘථුවියෙහි ඔබමොබ ඇවිදුවත් … මහණෙනි, යමපල්හු තුලුහු ඇවිළගත් ගිනි සහිත ප්‍රජ්වලිත වූ මහත් අඞ්ගාර පර්‍වතයට නංවති, බස්වති … මහණෙනි, යමපල්හු තුලුහු පා උඩුබල්වා හිස බිම් බල්වා ගෙන තප්ත වූ ආදිප්ත වූ ජ්‍යොතිර්භූත වූ සම්ප්‍රජ්වලිත වූ ලොහකුම්භියෙහි ප්‍රක්ෂෙප කෙරෙති. හෙ එහි පෙණ උදහ කොට පැසෙයි. හේ එහි පෙණ උදහ කොට පස්නේ වරක් උඩට යෙයි. වරක් යටට යෙයි. වරක් සරසට යෙයි. හේ එහි ත්‍රීව වූ කටුක වූ දුක් වේදනා විඳියි. ඒ පාප කර්‍ම අපගත නො වනතාක් කල් නො මියෙයි. මහණෙනි, යමපල්හු තුලුහු ගෙන මහා නිරයෙහි බහාලති. මහණෙනි ඒ මහානිරය වනාහි:

“සතරකන් ඇතියෙ යැ. සතර දොර ඇතියෙ යැ. කොටස් විසින් පමණ කොට බෙදන ලදුයෙ යැ. යපවුරින් පිරිකෙව් කරනලද්දෙ යැ. සපියනින් වසන ලද්දේ යි.

එහි අයොමයභූමිය ජ්වලිත වූවා තෙදින් යුතු වූවා හාත්පසින් සියක් යොදුන් තැන හැම කල්හි පැතිර සිටි”යයි වදාළ සුත්‍රාන්තයෙක් ඇත්තේ මැ නො?

ප. පටිඤ්‍ඤා: එසේ යැ.

ස. පා: එකරුණින් නිරයෙහි නිරයපාලකයෝ ඇත.

නිරයපාල කථා නිමි.
