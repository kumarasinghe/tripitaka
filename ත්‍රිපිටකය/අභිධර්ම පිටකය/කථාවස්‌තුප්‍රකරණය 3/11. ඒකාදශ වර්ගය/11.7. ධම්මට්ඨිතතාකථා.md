ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 11. ඒකාදශ වර්ගය

# 11.7. ධම්මට්ඨිතතාකථා

**\[“ඨිතාව සා ධාතු” යන වචනය නිසා ප්‍රතීත්‍යසමුත්පාද සඞ්ඛ්‍යාත ධර්‍මස්‍ථිතතාව ද අවිද්‍යාදිය මෙන් පරිනිෂ්පන්න වෙති යි ලබ්ධි ගත් අන්‍ධකනිකායවාසීන් ගේ වාද බිඳුනට ධම්‍මස්‍ථිතතාකථා එයි.\]**

1\. ස. පු: ධර්‍මස්‍ථිතතාව පරිනිෂ්පන්න (හෙතුසමුප්පන්න) වේ ද?

ප. පටිඤ්‍ඤා: එසේ යැ.

ස. අනු: ඒ පරිනිෂ්පන්න ස්‍ථිතතාවට (අවිද්‍යාදිය හැර තදන්‍ය) පරිනිෂ්පන්නස්‍ථිතතායෙක් ඇද්ද?

ප. පටි: එසේ නො කියැයුතු යැ ...

2\. ස. පු: (තොප කියන) ඒ ස්‍ථිතතාවට තදන්‍ය පරිනිෂ්පන්න ස්‍ථිතතායෙක් ඇද්ද?

ප. පටිඤ්‍ඤා: එසේ යැ.

ස. අනු: ඒ ඒ හේතුපරිනිෂ්පන්නස්‍ථිතතායෙන් මැ (මෙසේ හෙතු පරම්පරාව නො සිඳෙන කල්හි) දුඃඛයාගේ අන්තකිරියාවෙක් නැද්ද, වට සිඳීමෙක් නැද්ද, අනුපාදා පරිනිර්‍වාණයෙක් නැද්ද?

ප. පටි: එසේ නො කියැයුතු යැ ...

3\. ස. පු: රූපයාගේ ස්‍ථිතතාව පරිනිෂ්පන්න ද?

ප. පටිඤ්‍ඤා: එසේ යැ.

ස. අනු: ඒ ස්‍ථිතතාවට පරිනිෂ්පන්න ස්‍ථිතතායෙක් ඇද්ද?

ප. පටි: එසේ නො කියැයුතු යැ ...

4\. ස. පු: ඒ ස්‍ථිතතාවට පරිනිෂ්පන්න ස්‍ථිතතාවෙක් ඇද්ද?

ප. පටිඤ්‍ඤා: එසේ යැ.

ස. අනු: ඒ ඒ පරිනිෂ්පස්‍ථිතතායෙන් මැ දුඃඛයාගේ අන්තකිරියායෙක් නැද්ද, වට සිඳීමෙක් නැද්ද, අනුපාදා පරිනිර්‍වාණයෙක් නැද්ද?

ප. පටි: එසේ නො කියැයුතු යැ ...

5\. ස. පු: වේදනාවට පරිනිෂ්පන්න ස්‍ථිතතායෙක් ... සංඥාවට පරිනිෂ්පන්න ස්‍ථිතතායෙක් ... සංස්කාරයනට පරිනිෂ්පන්න ස්‍ථිතතායෙක් ... විඥානයට පරිනිෂ්පන්න ස්‍ථිතතායෙක් ඇද්ද?

ප. පටිඤ්‍ඤා: එසේ යැ.

ස. අනු: එයට පරිනිෂ්පන්න ස්‍ථිතතා ඇද්ද?

ප. පටි: එසේ නො කියැයුතු යැ ...

6\. ස. පු: එයට පරිනිෂ්පන්නස්‍ථිතතායෙක් ඇද්ද?

ප. පටිඤ්‍ඤා: එසේ යැ.

ස. අනු: එයින් එයින් මැ දුඃඛයාගේ අන්තකිරියායෙක් නැද්ද, වට සිඳීමෙක් නැද්ද, අනුපාදා පරිනිර්‍වාණයෙක් නැද්ද?

ප. පටි: එසේ නො කියැයුතු යැ ...

ධම්‍මට්ඨිතතාකථා නිමි.
