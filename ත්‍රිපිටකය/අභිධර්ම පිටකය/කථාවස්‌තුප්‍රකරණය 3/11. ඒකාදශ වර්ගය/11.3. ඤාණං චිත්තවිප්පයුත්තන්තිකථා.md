ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 11. ඒකාදශ වර්ගය

# 11.3. ඤාණං චිත්තවිප්පයුත්තන්තිකථා

**\[චක්‍ෂුර්විඥානාදියෙන් සමන්‍විත අර්‍හත් තමන් ලැබූ මාර්‍ගඥානය නිසා ‘ඥානී’ යයි කියනුලැබුව ද ඔබගේ ඒ මාර්‍ගඥානය ඒ චිත්තය හා සම්ප්‍රයුක්ත නො වනුයෙන් ඥානය චිත්තවිප්‍රයුක්ත ය’යි ලබ්ධි ගත් පූර්වශෛලිය නිකායවාසීන්ගේ වාද බඳුනට 'ඤාණං චිත්තවිප්පයුත්තන්ති' කථා එයි.\]**

1\. ස. පු: ඥානය චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: රූපය වේ ද, නිර්‍වාණය වේ ද?

ප. පටි: එසේ නො කියැයුතු යැ ...

2\. ස. පු: ඥානය චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: ප්‍රඥා, ප්‍රඥෙන්ද්‍රිය, ප්‍රඥාබල, සම්‍යග්දෘෂ්ටි, ධර්‍මවිචයසම්බොධ්‍යඞ්‍ග චිත්තවිප්‍රයුක්ත වේ ද?

ප. පටි: එසේ නො කියැයුතු යැ ...

3\. ස. පු: ප්‍රඥා, ප්‍රඥෙන්ද්‍රිය, ප්‍රඥාබල, සම්‍යග්දෘෂ්ටි, ධර්‍මවිචයසම්බොධ්‍යඞ්‍ග චිත්තසම්ප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: ඥානය චිත්තසම්ප්‍රයුක්ත වේ ද?

ප. පටි: එසේ නො කියැයුතු යැ ...

4\. ස. පු: ඥානය චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: කවර ස්‍කන්‍ධයෙකැ ඇතුළත් වේ ද?

ප. වි: සංස්කාරස්‍කන්‍ධයෙහි ඇතුළත් වෙයි.

ස. අනු: සංස්කාරස්‍කන්‍ධය චිත්තවිප්‍රයුක්ත වේ ද?

ප. පටි: එසේ නො කියැයුතු යැ ...

5\. ස. පු: සංස්කාරස්‍කන්‍ධය චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: වෙදනාස්‍කන්‍ධ සංඥාස්‍කන්‍ධ චිත්තවිප්‍රයුක්ත වේ ද?

ප. පටි: එසේ නො කියැයුතු යැ ...

6\. ස. පු: ඥානය සංස්කාරස්‍කන්‍ධපර්‍ය්‍යාපන්න වූයේ චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: ප්‍රඥා සංස්කාරස්‍කන්‍ධපර්‍ය්‍යාපන්න වූවා චිත්තවිප්‍රයුක්ත වේ ද?

ප. පටි: එසේ නො කියැයුතු යැ ...

7\. ස. පු: ප්‍රඥා සංස්කාරස්‍කන්‍ධපර්‍ය්‍යාපන්න වූවා චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: ඥානය සංස්කාරස්‍කන්‍ධපර්‍ය්‍යාපන්න වූයේ චිත්තසම්ප්‍රයුක්ත වේ ද?

ප. පටි.: එසේ නො කියැයුතු යැ ...

8\. ස. පු: ඥානය සංස්කාරස්‍කන්‍ධපර්‍ය්‍යාපන්න වැ චිත්තවිප්‍රයුක්ත වෙයි. ප්‍රඥා සංස්කාරස්‍කන්‍ධපර්‍ය්‍යාපන්න වැ චිත්තසම්ප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: සංස්කාරස්‍කන්‍ධය ඒකදේශ වැ චිත්තසම්ප්‍රයුක්ත වූයේ ඒකදේශ වැ චිත්තවිප්‍රයුක්ත වේ ද?

ප. පටි: එසේ නො කියැයුතු යැ ...

9\. ස. පු: සංස්කාරස්‍කන්‍ධය ඒකදේශ වැ චිත්තසම්ප්‍රයුක්ත වූයේ ඒකදේශ වැ චිත්තවිප්‍රයුක්ත වේ ද?

ප. පටිඤ්‍ඤා: එසේ යැ.

ස. අනු: වෙදනාස්‍කන්‍ධය සංඥාස්‍කන්‍ධය ඒකදේශ වැ චිත්තසම්ප්‍රයුක්ත වූයේ ඒකදේශ වැ චිත්තවිප්‍රයුක්ත වේ ද?

ප. පටි.: එසේ නො කියැයුතු යැ ...

10\. ප. පු: ‘ඥානය චිත්තවිප්‍රයුක්ත යැ’ යි නො කියැයුතු වේ ද?

ස. පටිඤ්‍ඤා: එසේ යැ.

ප. අනු: රහත් චක්‍ෂුර්විඥාන සමන්වාගත වැ ‘ඥානී’ යයි කිවයුතු වේ ද?

ස. පටිඤ්‍ඤා: එසේ යැ.

ප. අනු: ඥානය ඒ සිතින් සම්ප්‍රයුක්ත වේ ද?

ස. පටි: එසේ නො කියැයුතු යැ ...

ප. පා: එකරුණින් ‘ඥානය චිත්තවිප්‍රයුක්ත වෙයි.’

11\. ප. පු: රහත් චක්‍ෂුර්විඥානසමන්වාගත වූයේ ප්‍රඥාවත් යැයි කියැයුතු වේ ද?

ස. පටිඤ්‍ඤා: එසේ යැ.

ප. අනු: ප්‍රඥාව ඒ චිත්තයෙන් සම්ප්‍රයුක්ත වේ ද?

ස. පටි: එසේ නො කියැයුතු යැ ...

ප. පා: එකරුණින් ප්‍රඥාව චිත්තවිප්‍රයුක්ත වෙයි.

ඤාණං චිත්තවිප්පයුත්තන්ති කථා නිමි.
