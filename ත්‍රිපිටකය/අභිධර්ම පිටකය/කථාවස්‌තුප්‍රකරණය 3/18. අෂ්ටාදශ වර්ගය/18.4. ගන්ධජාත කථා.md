ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 18. අෂ්ටාදශ වර්ගය

# 18.4. ගන්ධජාත කථා

**\[භාග්‍යවත් බුදුන් කෙරෙහි නුනුවණින් ගත් ප්‍රෙම වශයෙන් භාග්‍යවතුන්ගේ මලමූ අන්‍ය ගන්ධජාතයනට වඩා සුගන්ධතර යයි අන්ධක උත්තරාපථකනිකායවාසීන් සෙයින් ලබ්ධි ගත්තවුන්ගේ වාද බිඳුනට ‘ගන්ධජාතකථා’ එයි.\]**

1\. ස. පු: භාග්‍යවත් බුදුන්ගේ මලමූ අතිශයින් අන්‍ය ගන්ධජාතයන් මැඩගෙන සිටුනේ වේ ද?

ප. පටිඤ්‍ඤා: එසේ යැ.

ස. අනු: භාග්‍යවතුන් වහන්සේ සුවඳදැය මැ වළඳනසේක් වේ ද?

ප. පටි: එසේ නො කියැයුතු යැ ...

ස. අනු: භාග්‍යවතුන් වහන්සේ බත් කොමු වළඳනසේක් නො?

ප. පටිඤ්‍ඤා: එසේ යැ.

ස. ඨ: ඉදින් භාග්‍යවතුන් වහන්සේ බත් කොමු වළඳන සේක් නම්,

ස. පා: භවත, ‘භාග්‍යවත් බුදුන්ගේ මලමූ අතිශයින් අන්‍ය ගන්ධජාතයන් මැඩගෙන සිටුනේ වේ’ යයි නො කියැයුතු මැ යැ.

2\. ස. පු: භාග්‍යවත් බුදුන්ගේ මලමූ අතිශයින් අන්‍ය ගන්ධජාතයන් මැඩගෙන සිටුනේ වේ ද?

ප. පටිඤ්‍ඤා: එසේ යැ.

ස. අනු: භාග්‍යවත් බුදුන්ගේ මලමූ ස්නානය කරන, විලෙවුන් කොට ගන්නා, උච්ඡාදන කරන, මඤ්ජූසායෙහි ගොපනය කරන, කරඬුයෙහි බහාලන, අවන්හල්හි සුවඳ දෑ සේ එළවා තබන කිසි කෙනෙක් ඇද්ද? ඒ ගඳිනුදු ගඳකරණී කෙරෙත් ද? නො කියැයුතු මැ යැ

ප. පටි: එසේ නො කියැයුතු යැ ...

ගන්ධජාත කථා නිමි.
