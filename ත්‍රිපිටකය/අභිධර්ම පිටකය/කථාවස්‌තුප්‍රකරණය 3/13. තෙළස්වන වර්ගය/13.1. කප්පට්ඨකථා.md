ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 13. තෙළස්වන වර්ගය

# 13.1. කප්පට්ඨකථා

**\[“සඞ්ඝං සමග්ගං හෙත්‍වාන කප්පං නිරයම්හි පච්චති” යනු ගෙන සඞ්ඝභේදක කපක් පුරා නිරයෙහි සිටුනේ'යි රාජගිරිකයන් සෙයින් ලබ්ධි ගතුවන්ගේ වාද බිඳුනට කප්පට්ඨකථා එයි.\]**

1\. ස. පු: කල්පස්ථයා (සම්පූර්‍ණ මහා) කපක් සිටුනේ වේ ද?

ප. පටිඤ්‍ඤා: එසේ යැ.

ස. අනු: කල්පයත් සිටුනේ වේ ද? බුදුහු ද ලොව උපදනාහු වෙත් ද? (සඞ්ඝභෙදය බුදුන් ඇති කලැමැ වන බව හැඟවී.)

ප. පටි: එසේ නො කියැයුතු යැ ...

2\. ස. පු: කල්පස්ථයා කල්පයක් සිටුනේ වේ ද?

ප. පටිඤ්‍ඤා: එසේ යැ.

ස. අනු: කපක් හටගනී. ඒ හා මැ සඞ්ඝයාත් බිඳේ ද?

ප. පටි: එසේ නො කියැයුතු යැ ...

3\. ස. පු: කල්පස්ථයා කපක් සිටුනේ වේ ද?

ප. පටිඤ්‍ඤා: එසේ යැ.

ස. අනු: කප හටගන්නා හා මැ කල්පස්ථයා කල්පස්ථායී කර්‍ම කෙරේ ද?

ප. පටි: එසේ නො කියැයුතු යැ ...

4\. ස. පු: කල්පස්ථයා කපක් සිටුනේ වේ ද?

ප. පටිඤ්‍ඤා: එසේ යැ.

ස. අනු: කල්පය හටගන්නා හා මැ කල්පස්ථ පුද්ගලයා කලුරිය කෙරේ ද?

ප. පටි: එසේ නො කියැයුතු යැ ...

5\. ස. පු: කල්පස්ථයා කපක් සිටුනේ වේ ද?

ප. පටිඤ්‍ඤා: එසේ යැ.

ස. අනු: අතීතකල්පය සිටුනේ වේ ද? අනාගතකල්පය සිටුනේ වේ ද?

ප. පටි: එසේ නො කියැයුතු යැ ...

6\. ස. පු: කල්පස්ථයා කපක් සිටුනේ වේ ද?

ප. පටිඤ්‍ඤා: එසේ යැ.

ස. අනු: දෙකපක් සිටුනේ වේ ද? තෙකපක් සිටුනේ වේ ද? සිවුකපක් සිටුනේ වේ ද?

ප. පටි: එසේ නො කියැයුතු යැ ...

7\. ස. පු: කල්පස්ථයා කපක් සිටුනේ වේ ද?

ප. පටිඤ්‍ඤා: එසේ යැ.

ස. අනු: කල්පස්ථයා කප දන කලැ කොහි යේ ද?

ප. පටිඤ්‍ඤා: අන්‍ය ලෝකධාතුවකට යෙයි.

ස. අනු: මළේ යේ ද, නොහොත් අහසින් යේ ද?

ප. පටි: මළේ යෙයි.

ස.අනු: කල්පස්ථායී කර්‍මය අපරාපරිය වෙදනීය වේ ද?

ප. පටි: එසේ නො කියැයුතු යැ ...

8\. ස. පු: අහසට යේ ද?

ප. පටිඤ්‍ඤා: එසේ යැ.

ස. අනු: කල්පස්ථයා ඍද්ධිමත් වේ ද?

ප. පටි: එසේ නො කියැයුතු යැ ... (භාවනාමය ඍද්ධි නැති හෙයින් ප්‍රතික්‍ෂිප්තයි.)

9\. ස. පු: කල්පස්ථයා ඍද්ධිමත් වේ ද?

ප. පටිඤ්‍ඤා: එසේ යැ. (ජාතිඍද්ධි ඇතියි ප්‍රතිඥාතයි.)

ස. අනු: කල්පස්ථයා විසින් ඡන්‍දිද්ධිපාද භාවින වේ ද, වීරියිද්ධිපාද භාවිත වේ ද, චිත්තිද්ධිපාද භාවිත වේ ද, වීමංසිද්ධිපාද භාවිත වේ ද?

ප. පටි: එසේ නො කියැයුතු යැ ... (ජාතිඍද්ධිපාද ඇති කල්හි ඍද්ධිපාදභාවනා කුමටැයි ප්‍රතික්‍ෂිප්තයි.)

10\. ප. පු: ‘කල්පස්ථයා කපක් සිටුනේ යැ’යි නො කියයුතු වේ ද?

ස. පටිඤ්‍ඤා: එසේ යැ.

ප. අනු: භාග්‍යවතුන් වහන්සේ විසින් වදාරන ලද මැ නු:

“ආපායික වූ නෙරයික වූ කල්පස්ථායි වූ වර්‍ගරත වූ අධර්‍මස්ථ වූ සඞ්ඝභෙදක පුද්ගලයා යොගක්‍ෂෙමයෙන් පිරිහෙයි. සමග සඟුන් බිඳ කපක් දවස් නිරයෙහි පැසේ” යයි වදාළ සුත්‍රාන්තයෙක් ඇත්තේ මැ නු?

ස. පටිඤ්‍ඤා: එසේ යැ.

ප. ආ: එකරුණින් කල්පස්ථයා කපක් සිටුනේ යැ. (කල්පය අසූවට බෙදා එයින් භාගයක් පමණ කල් නිරයෙහි සිටී. ඒ නිරයෙහි ආයුෂ්කල්පය සඳහා කියුයෙන් අසාධක ය.)

කප්පට්ඨකථා නිමි.
