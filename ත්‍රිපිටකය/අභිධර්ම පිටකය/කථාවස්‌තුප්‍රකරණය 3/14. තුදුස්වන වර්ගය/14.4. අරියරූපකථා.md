ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 14. තුදුස්වන වර්ගය

# 14.4. අරියරූපකථා

**\[සම්මාවාචා යැ සම්මාකම්මන්ත යැ යන මේ අරියරූපය යි ගණිති. එ ද උපාදායරූප යයි උත්තරාපථකනිකායවාසීන් සෙයින් ලබ්ධි ගත්තවුන්ගේ වාද බිඳුනට ‘අරියරූපකථා’ එයි.\]**

1\. ස. පු: ආර්‍ය්‍යරූපය මහාභූතයන්ගේ උපාදායරූප වේ ද?

ප. පටිඤ්‍ඤා: එසේ යැ.

ස. අනු: ආර්‍ය්‍යරූප කුශල වේ ද?

ප. පටිඤ්‍ඤා: එසේ යැ.

ස. අනු: මහාභූතයෝ කුශල වෙත් ද?

ප. පටි: එසේ නො කියැයුතු යැ ...

2\. ස. පු: මහාභූතයෝ අව්‍යාකෘත වෙත් ද?

ප. පටිඤ්‍ඤා: එසේ යැ.

ස. අනු: ආර්‍ය්‍යරූප අව්‍යාකෘත වේ ද?

ප. පටි: එසේ නො කියැයුතු යැ ...

3\. ස. පු: ආර්‍ය්‍යරූපය මහාභූතයන්ගේ උපාදායරූප වේ ද?

ප. පටිඤ්‍ඤා: එසේ යැ.

ස. අනු: ආර්‍ය්‍යරූපය අනාස්‍රව, අසංයොජනිය, අග්‍රන්‍ථනීය, අනොඝනීය, අයොගනීය, අනීවරණිය, අපරාමෘෂ්ට, අනුපාදානිය, අසාංක්ලෙශික වේ ද?

ප. පටිඤ්‍ඤා: එසේ යැ.

ස. අනු: මහාභූතයෝ අනාස්‍රව ... අසාංක්ලෙශික වෙත් ද?

ප. පටි: එසේ නො කියැයුතු යැ ...

4\. ස. පු: මහාභූතයෝ සාස්‍රව සංයොජනිය ... සාංක්ලෙශික වෙත් ද?

ප. පටිඤ්‍ඤා: එසේ යැ.

ස. අනු: ආර්‍ය්‍යරූපය සාස්‍රව, සංයොජනිය ... සාංක්ලෙශික වේ ද?

ප. පටි: එසේ නො කියැයුතු යැ ...

5\. ප. පු: 'ආර්‍ය්‍යරූපය මහාභූතයන්ගේ උපාදායරූප වෙති’යි නො කියැයුතු වේ ද?

ස. පටිඤ්‍ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද මැ නු: “මහණෙනි, සතර මහාභූතයෝ යැ සතර මහාභූතයන්ගේ උපාදායරූපයෝ යැ’යි යම් මැ රූපයෙක් වේ” යයි වදාළ සුත්‍රාන්තයෙක් ඇත්තේ මැ නු?

ස. පටිඤ්‍ඤා: එසේ යැ.

ප. ආ: එකරුණින් ‘අරියරූපය මහාභූතයන්ගේ උපාදාය රූප’ වෙයි. (ආර්‍ය්‍යරූපය අසිද්ධ හෙයින් අසාධකයි.)

අරියරූපකථා නිමි.
