ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 15. පසළොස්වන වර්ගය

# 15.3. අද්ධාකථා

**\[“තීණිමානි භික්ඛවෙ කථාවත්‍ථුනි” යන සූත්‍රපාඨ වරදවා ගෙන ‘පරිනිෂ්පන්න වූ අධ්ව සඞ්ඛ්‍යාත කාලයෙක් ඇතැ’යි ලබ්ධි ගත්තාහු ඇත. කාලප්‍රඥප්තිමාත්‍රය මිස 'අද්ධා' නම් කිසි පරිනිෂ්පන්නාර්‍ථයෙක් නැත, රූපාදි ස්කන්‍ධයෝ මැ පරිනිෂ්පන්නයහ’යි දක්වන්නට ‘අද්ධාකථා’ එයි.\]**

1\. ස. පු: කාලය පරිනිෂ්පන්න (හෙතුප්‍රත්‍යයෙන් උපන්නේ) වේ ද?

ප. පටිඤ්‍ඤා: එසේ යැ.

ස. අනු: රූපය වේ ද?

ප. පටි: එසේ නො කියැයුතු යැ ...

ස. අනු: වෙදනා ... සංඥා ... සංස්කාර ... විඥාන වේ ද?

ප. පටි: එසේ නො කියැයුතු යැ ...

2\. ස. පු: අතීතකාලය පරිනිෂ්පන්න වේ ද?

ප. පටිඤ්‍ඤා: එසේ යැ.

ස. අනු: රූපය වේ ද?

ප. පටි: එසේ නො කියැයුතු යැ ...

ස. අනු: වෙදනා ... සංඥා ... සංස්කාර ... විඥාන වේ ද?

ස. පටි: එසේ නො කියැයුතු යැ ...

3\. ස. පු: අනාගතකාලය පරිනිෂ්පන්න වේ ද?

ප. පටිඤ්‍ඤා: එසේ යැ.

ස. අනු: රූපය වේ ද?

ප. පටි: එසේ නො කියැයුතු යැ ...

ස. අනු: වෙදනා ... සංඥා ... සංස්කාර ... විඥාන වේ ද?

ප. පටි: එසේ නො කියැයුතු යැ ...

4\. ස. පු: වර්‍තමානකාලය පරිනිෂ්පන්න වේ ද?

ප. පටිඤ්‍ඤා: එසේ යැ.

ස. අනු: රූපය වේ ද?

ප. පටි: එසේ නො කියැයුතු යැ ...

ස. අනු: වෙදනා ... සංඥා ... සංස්කාර ... විඥාන වේ ද?

ප. පටි: එසේ නො කියැයුතු යැ ...

5\. ස. පු: අතීත වූ රූප වෙදනා සංඥා සංස්කාර විඥාන යන මේ අතීතකාලය වේ ද?

ප. පටිඤ්‍ඤා: එසේ යැ.

ස. අනු: අතීතයෝ පඤ්චවිධ වෙත් ද?

ප. පටි: එසේ නො කියැයුතු යැ ...

6\. ස. පු: අනාගත වූ රූප වෙදනා සංඥා සංස්කාර විඥාන යන මේ අනාගතකාල වේ ද?

ප. පටිඤ්‍ඤා: එසේ යැ.

ස. අනු: අනාගතයෝ පඤ්චවිධ වෙත් ද?

ප. පටි: එසේ නො කියැයුතු යැ ...

7\. ස. පු: ප්‍රත්‍යුත්පන්න වූ රූප වෙදනා සංඥා සංස්කාර විඥාන යන මේ ප්‍රත්‍යුත්පන්නකාලය වේ ද?

ප. පටිඤ්‍ඤා: එසේ යැ.

ස. අනු: ප්‍රත්‍යුත්පන්නයෝ පඤ්චවිධ වෙත් ද?

ප. පටි: එසේ නො කියැයුතු යැ ...

8\. ස. පු: අතීතපඤ්චස්කන්‍ධ අතීතකාලය වේ ද? අනාගත පඤ්චස්කන්‍ධ අනාගතකාලය වේ ද? ප්‍රත්‍යුත්පන්න පඤ්චස්කන්‍ධ ප්‍රත්‍යුත්පන්නකාලය වේ ද?

ප. පටිඤ්‍ඤා: එසේ යැ.

ස. අනු: පසළොස් කාලයෙක් ඇද්ද?

ප. පටි: එසේ නො කියැයුතු යැ ...

9\. ස. පු: අතීත ද්වාදශායතන අතීතකාලය වේ ද? අනාගත ද්වාදශායතන අනාගතකාලය වේ ද? ප්‍රත්‍යුත්පන්න ද්වාදශායතන ප්‍රත්‍යුත්පන්නකාලය වේ ද?

ප. පටිඤ්‍ඤා: එසේ යැ.

ස. අනු: සතිස් කාලයෙක් ඇද්ද?

ප. පටි: එසේ නො කියැයුතු යැ ...

10\. ස. පු: අතීත අෂ්ටාදශධාතු අතීතකාලය වේ ද? අනාගත අෂ්ටාදශධාතු අනාගතකාලය වේ ද? ප්‍රත්‍යුත්පන්න අෂ්ටාදශධාතු ප්‍රත්‍යුත්පන්න කාලය වේ ද?

ප. පටිඤ්‍ඤා: එසේ යැ.

ස. අනු: සියුපනස් කාලයෙක් වේ ද?

ප. පටි: එසේ නො කියැයුතු යැ ...

11\. ස. පු: අතීත වූ දෙවිසි ඉන්ද්‍රිය අතීතකාලය වේ ද? අනාගත දෙවිසි ඉන්ද්‍රිය අනාගතකාලය වේ ද? ප්‍රත්‍යුත්පන්න දෙවිසි ඉන්ද්‍රිය ප්‍රත්‍යුත්පන්නකාලය වේ ද?

ප. පටිඤ්‍ඤා: එසේ යැ.

ස. අනු: සසැට කාලයෙක් වේ ද?

ප. පටි: එසේ නො කියැයුතු යැ ...

12\. ප. පු: ‘කාලය පරිනිෂ්පන්න වෙති’යි නො කියැයුතු වේ ද?

ස. පටිඤ්‍ඤා: එසේ යැ.

ප. අනු: භාග්‍යවතුන් වහන්සේ විසින් වදාරනලද මැ නු:

“මහණෙනි, මේ කථාවස්තූහු තිදෙනෙක් වෙති. කවරතිදෙනෙකැ යත්: මහණෙනි, අතීතකාලය හෝ ඇරැබ ‘අතීතකාලය මෙසේ වී’යයි කථා කරන්නේ යැ. මහණෙනි, අනාගතකාලය හෝ ඇරැබ ‘අනාගතකාලය මෙසේ වන්නේ යැ’යි කථා කරන්නේ යැ. මහණෙනි, දැන් ප්‍රත්‍යුත්පන්න කාලය හෝ ඇරැබ ‘දැන් ප්‍රත්‍යුත්පන්නකාලය මෙසේ වේ’යයි කථා කරන්නේ යැ. මහණෙනි, මොහු තුන් කථාවස්තූහු වෙති”යි වදාළ සුත්‍රාන්තයෙක් ඇත්තේ මැ නු?

ස. පටිඤ්‍ඤා: එසේ යැ.

ප. පා: එකරුණින් කාලය පරිනිෂ්පන්න වෙයි.

අද්ධාකථා නිමි.
