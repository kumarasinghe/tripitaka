ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 15. පසළොස්වන වර්ගය

# 15.6. ජරාමරණකථා

**\[ජරාමරණ නම් අපරිනිෂ්පන්න බැවින් ලෞකික යැ හෝ ලොකොත්තර යැ හෝ කියැයුතු නො වෙයි. “ලොකියා ධම්මා, ලොකුත්තරා ධම්මා” යන දුකයෙහි දු ජරාමරණ ලොකිය පදයෙහි හෝ ලොකුත්තර පදයෙහි හෝ නො දක්වන ලදි. එහි මේ ලක්‍ෂණ නො ගෙන ලොකොත්තර ධර්‍මයන්ගේ ජරාමරණ ලොකොත්තර යයි මහා සාඞ්ඝිකයන් සෙයින් ලබ්ධි ගත්තවුන්ගේ වාද බිඳුනට ‘ජරාමරණකථා’ එයි.\]**

1\. ස. පු: ලොකොත්තරධර්‍මයන්ගේ ජරාමරණ ලොකොත්තර වේ ද?

ප. පටිඤ්‍ඤා: එසේ යැ.

ස. අනු: මාර්‍ග, ඵල, නිර්‍වාණ, ශ්‍රොතාපත්තිමාර්‍ග ... ශ්‍රොතාපත්තිඵල ... බොධ්‍යඞ්ග වේ ද?

ප. පටි: එසේ නො කියැයුතු යැ ...

ස. අනු: ශ්‍රොතාපත්තිමාර්‍ගයාගේ ජරාමරණ ශ්‍රොතාපත්ති මාර්‍ග වේ ද?

ප. පටි: එසේ නො කියැයුතු යැ ...

2\. ස. පු: ශ්‍රොතාපත්තිමාර්‍ගයාගේ ජරාමරණ ශ්‍රොතාපත්ති මාර්‍ග වේ ද?

ප. පටිඤ්‍ඤා: එසේ යැ.

ස. අනු: ශ්‍රොතාපත්තිඵලයාගේ ජරාමරණ ශ්‍රොතාපත්තිඵල වේ ද?

ප. පටි: එසේ නො කියැයුතු යැ ...

ස. අනු: සකෘදාගාමිමාර්‍ගයාගේ ... සකෘදාගාමිඵලයාගේ ... අනාගාමිමාර්‍ගයාගේ ... අනාගාමිඵලයාගේ ... අර්‍හත්ත්‍වමාර්‍ගයාගේ ජරාමරණ අර්‍හත්ත්‍වමාර්‍ග වේ ද?

ප. පටි: එසේ නො කියැයුතු යැ ...

3\. ස. පු: අර්‍හත්ත්‍වමාර්‍ගයාගේ ජරාමරණ අර්‍හත්ත්‍වමාර්‍ග වේ ද?

ප. පටිඤ්‍ඤා: එසේ යැ.

ස. අනු: අර්‍හත්ත්‍වඵලයාගේ ජරාමරණ අර්‍හත්ත්‍වඵල වේ ද?

ප. පටි: එසේ නො කියැයුතු යැ ...

ස. අනු: ස්මෘතිප්‍රස්ථානයන්ගේ ... සම්‍යක්ප්‍රධානයන්ගේ ඍද්ධිපාදයන්ගේ ... ඉන්‍ද්‍රියයන්ගේ ... බලයන්ගේ ... බොධ්‍යඞ්ගයන්ගේ ජරාමරණ බොධ්‍යඞ්ග වේ ද?

ප. පටි: එසේ නො කියැයුතු යැ ...

4\. ප. පු: ලොකොත්තර ධර්‍මයන්ගේ ජරාමරණ ලොකොත්තර යයි නො කියයුතු වේ ද?

ස. පටිඤ්‍ඤා: එසේ යැ.

ප. අනු: ලෞකික වේ ද?

ස. පටි: එසේ නො කියැයුතු යැ ...

ප. පා: එකරුණින් ලොකොත්තර වේ.

ජරාමරණකථා නිමි.
