ත්‍රිපිටකය » අභිධර්ම පිටකය » කථාවස්‌තුප්‍රකරණය 3 » 21. ඒකවිංශද් වර්ගය

# 21.3. සඤ්ඤොජන කථා

**\[‘රහත්හු හැම බුද්ධවිෂය නො දනිති. එහෙයින් ඔබ විසින් අවිද්‍යාවිචිකිත්සා ප්‍රහාණය නො කරනලද වනැ’ යි හැඟුමින් කිසි සංයොජනයක් නො පියා අර්‍හත්ත්‍වප්‍රාප්තියෙක් ඇතැයි මහාසාඞ්ඝිකයන් සෙයින් ලබ්ධි ගත්තාහු ඇත. උන්ගේ වාද බිඳුනට ‘සංයොජනකථා’ එයි.\]**

1\. ස. පු: කිසි සංයොජනයක් නො පියා අර්‍හත්ත්‍වප්‍රාප්තියෙක් ඇද්ද?

ප. පටිඤ්‍ඤා: එසේ යැ.

ස. අනු: කිසි සත්කායදෘෂ්ටියක් නො පියා … විචිකිත්සාවක් නො පියා … ශීලව්‍රතපරාමර්‍ශයක් නො පියා … රාගයක් නො පියා … ද්වෙශයක් නො පියා … මොහයක් නො පියා … අනපත්‍රපාවක් නො පියා අර්‍හත්ත්‍වප්‍රාප්තියෙක් ඇද්ද?

ප. පටි: එසේ නො කියැයුතු යැ ...

2\. ස. පු: කිසි සංයොජනයක් නො පියා අර්‍හත්ත්‍වප්‍රාප්තියෙක් ඇද්ද?

ප. පටිඤ්‍ඤා: එසේ යැ.

ස. අනු: රහත් රාග ඇතියේ ද්වෙෂ ඇතියේ මොහ ඇතියේ මාන ඇතියේ මකු වූයේ පළාස ඇතියේ උපායාස ඇතියේ කෙලෙස් ඇතියේ වේ ද?

ප. පටි: එසේ නො කියැයුතු යැ ...

ස. අනු: රහත් රාග නැතියේ ද්වෙෂ නැතියේ මොහ නැතියේ මාන නැතියේ මකුබව නැතියේ පළාස නැතියේ උපායාස නැතියේ ක්ලෙශ නැතියේ නො?

ප. පටිඤ්‍ඤා: එසේ යැ.

ස. ඨ: ඉදින් රහත් රාග නැතියේ … ක්ලෙශ නැතියේ වී නම්,

ස. පා: භවත, ‘කිසි සංයොජනයක් නො පියා අර්‍හත්ත්‍වප්‍රාප්තියෙක් ඇතැ’ යි නො කියැයුතු මැ යැ.

3\. ප. පු: කිසි සංයොජනයක් නො පියා අර්‍හත්ත්‍වප්‍රාප්තියෙක් ඇතැ’ යි නො කියැයුතු වේ ද?

ස. පටිඤ්‍ඤා: එසේ යැ.

ස. අනු: රහත් හැම බුද්ධවිෂය දන්නේ වේ ද?

ස. පටි: එසේ නො කියැයුතු යැ …

ප. පා: එකරුණින්, “කිසි සංයොජනයක් නො පියා අර්‍හත්ත්‍වප්‍රාප්තියෙක් ඇත”.

සංයොජන කථා නිමි.
