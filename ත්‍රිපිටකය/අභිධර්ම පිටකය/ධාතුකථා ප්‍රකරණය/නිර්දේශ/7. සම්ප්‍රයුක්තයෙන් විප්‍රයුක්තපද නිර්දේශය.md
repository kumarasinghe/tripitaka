ත්‍රිපිටකය » අභිධර්ම පිටකය » ධාතුකථා ප්‍රකරණය » නිර්දේශ

# 7\. සම්ප්‍රයුක්තයෙන් විප්‍රයුක්තපද නිර්දේශය

1\. වේදනා ස්කන්ධය හා සමග යම් ධර්ම කෙනෙක් … සංඥා ස්කන්ධය හා සමග යම් ධර්ම කෙනෙක් - සංස්කාරස්කන්ධය හා සමග යම් ධර්ම කෙනෙක් - විඥානස්කන්ධය හා සමග යම් ධර්ම කෙනෙක් - මනායතනය හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කෙතෙක් ස්කන්ධයන් හා කෙතෙක් ආයතනයන් හා කෙතෙක් ධාතූන් හා විප්‍රයුක්ත වෙත් ද යත්:

ඒ ධර්මයෝ සතර ස්කන්ධයන් හා එක් ආයතනයක් හා සප්තධාතූන් හා විප්‍රයුක්ත වෙති, එක් ආයතනයක් හා සමග එක් ධාතුවක් හා සමග ඇතැම් ධර්මයන් හා විප්‍රයුක්ත වෙත්.

2\. චක්ෂුර්විඥාන ධාතුව හා සමග යම් ධර්ම කෙනෙක් ... මනෝ ධාතුව හා සමග යම් ධර්ම කෙනෙක් - මනෝවිඥාන ධාතුව හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති, එක් ධාතුවක් හා විප්‍රයුක්ත වෙත්.

3\. මනින්ද්‍රිය හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම්, ඒ ධර්මයෝ සතර ස්කන්ධයන් හා එක් ආයතනයක් හා සප්ත ධාතූන් හා විප්‍රයුක්ත වෙති, එක් ආයතනයක් හා සමග එක් ධාතුවක් හා සමග ඇතැම් ධර්ම කෙනෙකුන් හා විප්‍රයුක්ත වෙත්.

4\. උපේක්ඛින්ද්‍රිය හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා යම් ධර්මකෙනෙක් විප්‍රයුක්ත වෙත් නම් ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති, පඤ්ච ධාතූන් හා විප්‍රයුක්ත වෙත්.

5\. සංස්කාර ප්‍රත්‍යයෙන් වූ විඥානය හා සමග යම් ධර්ම කෙනෙක් ... ෂඩායතන ප්‍රත්‍යයෙන් වූ ස්පර්ශය හා සමග යම් ධර්ම කෙනෙක් - ස්පර්ශ ප්‍රත්‍යයෙන් වූ වේදනාව හා සමග යම් ධර්ම කෙනෙක් - ස්පර්ශය හා සමග යම් ධර්ම කෙනෙක් - වේදනාව හා සමග යම් ධර්ම කෙනෙක් - සංඥාව හා සමග යම් ධර්ම කෙනෙක් - චේතනාව හා සමග යම් ධර්ම කෙනෙක් - චිත්තය හා සමග යම් ධර්ම කෙනෙක් - මනසිකාරය හා සමග යම් ධර්ම කෙනෙක් සම්ප්‍රයුක්ත වෙත් ද ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ සතර ස්කන්ධයන් හා එක් ආයතනයක් හා සප්ත ධාතූන් හා විප්‍රයුක්ත වෙති, එක් ආයතනයක් හා සමග එක් ධාතුවක් හා සමග ඇතැම් ධර්ම කෙනකුන් හා විප්‍රයුක්ත වෙත්.

6\. අධිමෝක්ෂය හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති, එක් ධාතුවක් හා විප්‍රයුක්ත වෙත්.

7\. අදුක්ඛමසුඛ වේදනා හා සම්ප්‍රයුක්ත වූ ධර්මයන් හා සමග යම් ධර්ම කෙනෙක් - උපේක්ෂා සහගත ධර්මයන් හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති, එක් ධාතුවක් හා විප්‍රයුක්ත වෙත්.

8\. සවිතර්ක සවිචාර ධර්මයන් හා සමග යම් ධර්ම කෙනෙක් සම්ප්‍රයුක්ත වෙත් ද ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති, එක් ධාතුවක් හා විප්‍රයුක්ත වෙත්.

9\. චිත්ත ධර්මයන් හා සමග යම් ධර්ම කෙනෙක් - චෛතසික ධර්මයන් භා සමග යම් ධර්ම කෙනෙක් - චිත්ත සම්ප්‍රයුක්ත ධර්මයන් හා සමග යම් ධර්ම කෙනෙක් - චිත්තසංසෘෂ්ට ධර්මයන් හා සමග යම් ධර්ම කෙනෙක් - චිත්තසංසෘෂ්ටසමුත්ථාන ධර්මයන් හා සමග යම් ධර්ම කෙනෙක් - චිත්ත සංසෘෂ්ටසමුත්ථානසහභූ ධර්මයන් හා සමග යම් ධර්ම කෙනෙක් - චිත්තසංසෘෂ්ටසමුත්ථානානුපරිවර්තී ධර්මයන් හා සමග යම් ධර්ම කෙනෙක් සම්ප්‍රයුක්ත වෙත් ද, ඒ ධර්මයන් හා සමග යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ සතර ස්කන්ධයන් හා එක් ආයතනයක් හා සප්තධාතූන් හා විප්‍රයුක්ත වෙති, එක් ආයතනයක් හා සමග එක් ධාතුවක් හා සමග ඇතැම් ධර්ම කෙනකුන් හා විප්‍රයුක්ත වෙත්.

10\. සවිතර්ක ධර්මයන් හා සමග යම් ධර්ම කෙනෙක්, සවිචාර ධර්මයන් සමග යම් ධර්ම කෙනෙක් සම්ප්‍රයුක්ත වෙත් ද ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති. එක් ධාතුවක් හා විප්‍රයුක්ත වෙත්.

11\. උපේක්ෂා සහගත ධර්මයන් හා සමග යම් ධර්ම කෙනෙක් ... සම්ප්‍රයුක්ත වෙත් ද, ඒ ධර්මයන් හා යම් ධර්ම කෙනෙක් විප්‍රයුක්ත වෙත් නම් ඒ ධර්මයෝ කෙතෙක් ස්කන්ධයන් හා කෙතෙක් ආයතනයන් හා කෙතෙක් ධාතූන් හා විප්‍රයුක්ත වෙත් ද යත්: ඒ ධර්මයෝ කිසි ස්කන්ධ කෙනකුන් හා කිසි ආයතන කෙනකුන් හා විප්‍රයුක්ත නො වෙති, පඤ්ච ධාතූන් හා විප්‍රයුක්ත වෙත්.

සතර නාමස්කන්ධයෝ යැ එක් මැ මනායතන යැ ධාතූන් අතුරෙන් සප්ත විඥාන ධාතු යැ ඉන්ද්‍රියයන් අතුරෙන් ඉන්ද්‍රියයෝ දෙදෙනෙකැ පටිච්චසමුප්පාදාඞ්ගයෝ තුන් දෙනෙකැ එසේ ම ස්පර්ශය පස්වනු කොට ඇති පදයෝ යැ අධිමෝක්ෂයැ මනස්කාර යැ ත්‍රික මාතෘකා පදයන් අතුරෙන් පද තුනෙකැ මහන්තර දුකයෙන් පදයෝ සත් දෙනෙකැ, මනෝ ධාතුව හා සමග සම්ප්‍රයුක්ත වූ (විතර්ක විචාර පදය හා සවිතර්ක සවිචාර යන) දෙපද යැ උපේක්ෂා සම්ප්‍රයුක්ත (පදය යන මේ පදයෝ මෙහි වෙති.)

සම්ප්‍රයුක්ත විප්‍රයුක්ත පද නිර්දේශය නිමි.
