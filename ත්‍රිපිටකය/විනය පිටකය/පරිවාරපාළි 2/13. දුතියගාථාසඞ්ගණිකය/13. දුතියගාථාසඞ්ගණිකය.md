ත්‍රිපිටකය » විනය පිටකය » පරිවාරපාළි 2 » 13. දුතියගාථාසඞ්ගණිකය

# 13\. දුතියගාථාසඞ්ගණිකය

1\. කයින් හටගන්නා ඇවැත්හු කෙතෙකැ, වචනයෙන් හටගන්නා ඇවැත්හු කෙතෙක් (නියම) කරණ ලදහු ද, ඇවැත් වසන්නහුට ඇවැත්හු කෙතෙකැ, කායසංසර්ග හේතුවෙන් වන ඇවැත්හු කෙතෙක යත්:

2\. කායික ආපත්තීහු සදෙනෙකි, වාචසිකාපත්තීහු සදෙනෙකැයි (නියම) කරණ ලදහ. ඇවැත් වසන්නහුට ඇවැත් තුණෙකි, සංසර්ග හේතුවෙන් වන ඇවැත් පසෙකි.

3\. අරුණු නැඟීමෙහි සිදුවන ඇවැත් කෙතෙකැ, තුන් යළක් සමනුභාසනකම් කිරීමෙන් පසු සිදුවන ඇවැත් කෙතෙකැ, මෙහි අෂ්ට වස්තුක ශික්ෂා කෙතෙකැ, කොපමණකින් ශික්ෂාපදයන්ගේ සර්වසඞ්ග්‍රහය වේ යැ යත්:

4\. අරුණු නැඟීමෙහි (නිසඟි පචිති, සඟ වෙසෙස්, දුකුළා විසින්) ඇවැත් තුණෙකි. යාවතතියකාපත්ති (භික්ෂු - භික්ෂුණී භෙදයෙන්) දෙකෙකි. අෂ්ට වස්තුකාපත්ති මේ ශාසනයෙහි (භික්ෂුණීන්ට පමණක් වූ) එකෙකි, එක් නිදානොද්දෙසයෙන් සියලු සිකපදයන් ගේ හා සියලු පාමොක් උදෙසීම්හුගේ සඞ්ග්‍රහය වේ.

5\. යම් ඒ විනය මූලයෝ බුදුරදුන් විසින් පණවන ලදහු ද ඔහු කෙතෙකැ, විනයගරුකාපත්තීහු කෙතෙක් වදාරණ ලදහු ද, ඡාදනක දුට්ඨුල්ලාපත්තීහු කෙතෙකැ යත්:

6\. බුදුරජුන් විසින් යම් විනය මූල කෙනෙක් පණවන ලදහු ද, ඔහු (කාය වාක් විසින්) දෙදෙනෙක. විනය ගරුකාපත්තීහු (පරිජි-සඟවෙසෙස් විසින්) දෙදෙනෙකැ යි වදාරණ ලදහ. ඡාදනක් දුට්ඨුල්ලාපත්තීහු (පරිජි - සඟ වෙසෙස් විසින්) දෙදෙනෙකි.

7\. අන් ගමකට යාමෙන් වන ඇවැත් කෙතෙකැ, නදියෙකින් තෙරට යාමෙන් වන ඇවැත් කෙතෙකැ, කෙතෙක් මාංසයන්හි ථූලැසි ද, කෙතෙක් මාංසයන්හි දුකුළා ද යත්:

8\. අන් ගමකට යාමෙන් සිදුවන (දුකුළා-පචිති-ථුලැසි-සඟවෙසෙසැ යි) ඇවැත් සතරෙකැ. නදියෙහි පරතෙරට යාමෙන් සතරෙකැ. එක මැ මිනිස් මසෙහි ථුලැසි වෙයි. (ඇත්, අස්, බලු, දිවි, සප්, සිහ, වග, කළු හිස් වලස් හා කරබාන වලස් යන) නව මසෙහි දුකුළා ඇවැත් වේ.

9\. රාත්‍රියෙහි වචනයෙන් වන ඇවැත් කෙතෙකැ, දහවල්හි වචනයෙන් වන ඇවැත් කෙතෙකැ, දෙන්නහුට ඇවැත් කෙතෙකැ, පිළිගන්නහුට ඇවැත් කෙතෙකැ යත්:

10\. රාත්‍රියෙහි වචනයෙන් වන ඇවැත් (පචිති - දුකුළා විසින්) දෙකෙකැ. දහවල්හි වාචසිකාපත්තීහු (පචිති - දුකුළා විසින්) දෙදෙනෙකැ. දෙන්නහුට (පරිජි - ථුලැසි - පචිති) ඇවැත්හු තිදෙනෙකැ. පිළිගැන්මෙහි (සඟවෙසෙස් - පරිජි - නිසඟිපචිති හා ථුලැසි යි) ඇවැත්හු සිවු දෙනෙකි.

11\. දෙසනාගාමිනී ඇවැත් කෙතෙකැ, ප්‍රතිකර්ම සහිතයැ යි නියම කරණ ලද ඇවැත් කෙතෙකැ, මේ ශාසනයෙහි කෙතෙක් ඇවැත් ප්‍රතිකර්ම රහිත යැ යි සූර්‍ය්‍යබන්ධු වූ බුදුරදුන් විසින් වදාරණ ලද ද යත්:

12\. දෙසනාගාමිනී (දෙසීමෙන් පිරිසිදු වන) ඇවැත් පසෙකැ, ප්‍රතිකර්ම රහිත ය යි නියම කරණ ලද පරිජිය හැර සෙසු ඇවැත් සයෙකැ, හිරුගොත් බුදුරදුන් විසින් විසින් මෙ සසුන්හි එක ම පරිජි ඇවැත පිළියම් රහිත යැ යි වදාරණ ලදී.

13\. විනය ගරුකාපත්තීහු කෙතෙක් වදාරණ ලදහු ද, කායික හා වාචසික ශික්ෂා කෙතෙකැ, විකාලයෙහි ධාන්‍යරස කෙතෙකැ, ඥප්තිචතුර්ත්ථකර්මයෙන් සම්මුති කෙතෙකැ යත්:

14\. විනයගරුකාපත්තීහු (පරිජි - සඟවෙසෙස් විසින්) දෙදෙනෙකැ යි වදාරණ ලදහ. (සියලු ශික්ෂාවො) කායවාචසික වෙති, විකාලයෙහි එක මැ (ලොණසොවීරක) ධාන්‍යරසය වටියි, ඥප්තිචතුර්ථකර්මයෙන් එක් මැ (භික්ඛුනොවාදක) සම්මුතිය වේ.

15\. කායික වූ පාරාජිකා කෙතෙකැ, සංවාසභූමි කෙතෙකැ, කෙතෙක් දෙනකුන්හට රාත්‍රිච්ජෙදය වේ ද, ද්වඩ්ගුලප්‍රඥප්ති කෙතෙකැ යත්:

16\. කායික වූ පාරාජිකාපත්ති දෙකෙකැ, සංවාසභූමි දෙකෙකැ, (පාරිවාසිකයාහට ද මානත්තචාරිකයාහට ද යන) දෙදෙනකුන්හට රාත්‍රිච්ඡෙදය වෙයි, ද්වඞ්ගුල ප්‍රඥප්ති දෙකෙකි.

17\. තමාහට පැහැරැ කෙතෙක් ඇවැත් අවදී ද, සඞ්ඝතෙමේ කරුණු කීයකින් බිඳේ ද, මෙහි ප්‍රථමාපත්තීහු කෙතෙක් ද, ඥත්තිකරණ කෙතෙක් ද යත්:

18\. තමාහට පැහැරැ අවදනා ඇවැත් (පචිති හා දුකුළා විසින්) දෙකෙකැ, කර්මයෙන් ද සලාකයෙන් දැ යි දෙ කරුණෙන් සඞ්ඝයා බිඳෙයි, මෙහි ප්‍රථමාපත්තීහු (භික්ෂු භික්ෂුණීන් වශයෙන්) දෙදෙනෙකැ, ඥප්තිකරණ (කර්මය-කර්මපාදක යැ යි) දෙකෙකි.

19\. ප්‍රාණඝාතයෙහි ආපත්ති කෙතෙකැ, වචනයෙන් අවදනා පරිජි කෙතෙකැ, අසභ්‍යභාෂණ කෙතෙක් වදාරණ ලද ද, සඤ්චරිත්තය කරණ කොට ඇවැත් කඳු කෙතෙක් වේ යැ යත්:

20\. ප්‍රාණඝාතයෙහි (පරිජි-ථුලැසි-පචිති) ඇවැත් තිදෙනෙකි. වචනයෙන් අවදනා පරිජි දහම් (වජ්ජපටිච්ඡාදක-උක්ඛිත්තානුවත්තක-අට්ඨවත්ථුක ය යි) තුණෙකි. අසභ්‍යභාෂණයෝ (සඟවෙසෙස්-ථුලැසි හා දුකුළා යි) ඇවැත්හු තිදෙනෙක් වදාරණ ලදහ. සඤ්චරිත්තය කරණ කොට (සඟවෙසෙස්-ථුලැසි හා දුකුළා යි) ඇවැත් කඳු තුණෙකි.

21\. කෙතෙක් පුද්ගලයෝ උපසපන් නො කටයුත්තෝ ද, කර්මයන්ගේ සඞ්ග්‍රහයෝ කෙතෙක් ද, නාසිතකයෝ කෙතෙක් වදාරණ ලදහු ද, කී දෙනකුන්හට එක් අනුසාවනයෙක් වේ ද යත්:

22\. උපසපන් නො කටයුතු පුද්ගලයෝ (අද්ධානහීන, අඞ්ගහීන, වත්ථුවිපන්න යි) තිදෙනෙක් වෙති, කර්මයන්ගේ සඩ්ග්‍රහයෝ (ඤත්තිකප්පන, විප්පකතපච්චත්ත හා අතීතකරණ විසින්) තිදෙනෙකි. නාසිතකයෝ (ලිඞ්ග-සංවාස හා දණ්ඩකම්ම විසින්) තිදෙනෙක් වදාරණ ලදහ. තිදෙනකුන්හට එක් අනුසාවනයෙක් වේ.

23\. අදත්තාදානයෙහි ඇවැත් කෙතෙකැ, මෙවුන්දම් හෙතුයෙන් ඇවැත් කෙතෙකැ, (වෘක්ෂාදිය) සිඳින්නහුට ඇවැත් කෙතෙකැ, විස දැමීම් ආදි හෙතුයෙන් ඇවැත් කෙතෙකැ යත්:

24\. අදත්තාදානයෙහි (පරිජි, ථුලැසි, දුකුළා යි) ඇවැත්හු තිදෙනෙකැ. මෙවුන්දම් පසයෙන් (පරිජි, ථුලැසි, දුකුළා, පචිති යි) ඇවැත්හු සිවු දෙනෙකි. සිඳින්නහුට (පරිජි, පචිති, ථුලැසි යි) ඇවැත්හු තිදෙනෙකි. විස දැමීම් ආදි හෙතුයෙන් (පරිජි ථුලැසි, පචිති, සඟවෙසෙස්, දුකුළා යි) ඇවැත්හු පස් දෙනෙකි.

25\. මෙහෙණ ඔවා වගෙහි පචිති ඇවැත හා සමග දුකුළා ඇවැත් ප්‍රකාශිත ද, මෙහි කෙතෙක් නවකාපත්ති වදාරණ ලද ද, කී දෙනකුන්හට චීවර හෙතුයෙන් ඇවැත් වේ යැ යත්:

26\. මෙහෙණ ඔවා වගෙහි පචිතිය සහිත දුකුළා ඇවැත්හු (ප්‍රකාශ) කරණ ලදහ. මෙහි නවකාපත්තීහු සිවු දෙනෙක. (භික්ෂු, භික්ෂුණි දෙපස හමුයෙහි උපසපන් මෙහෙණහට සිවුරු දෙන) දෙදෙනකුන්හට සිවුරු දීම් හෙතුයෙන් (පචිති, දුකුළා) ඇවැත් වේ.

27\. භික්ෂුණීන්ට වදාරණ ලද පාටිදෙසනීයාපත්තිහු කෙතෙක් ද, අමු ධාන්‍ය (විනවා ගෙණ) වළඳන මෙහෙණහට පචිති ඇවැත සමග දුකුළා ඇවැත්හු කෙතෙක් ද යත්:

28\. භික්ෂුණීන්හට වදාරණ ලද පාටිදෙසනීය සිකපදයෝ අටදෙනෙකි (හැල් වී ආදී) අමු ධාන්‍යයන් විනවා වැලඳීමෙන් පචිති ඇවැත සමග දුකුළා වේ යයි ප්‍රකාශ කරණ ලදි.

29\. යන්නහුට ඇවැත්හු කෙතෙක් ද, සිටියහුට ඇවැත්හු කෙතෙක් ද, හුන්නහුට ඇවැත්හු කෙතෙක් ද, හොත්තනුට ඇවැත්හු කෙතෙක් ද යත්:

30\. යන්නහුට (දුකුළා, පචිති, ථුලැසි, සඟවෙසෙස්) ඇවැත්හු සිවු දෙනෙකි. සිටියහුට ද එපමණෙකි. හුන්නහුට ඇවැත්හු සිවු දෙනෙකි. හොත්තහුට ද එපමණෙකි.

31\. සියල්ල නානාවස්තු ඇති කෙතෙක් පචිති ඇවැතුන්ට පෙරපසු නො ව එකවර අවදනේ ද යත්:

32\. (තෙල්, මී, සකුරු, ගිතෙල්, වෙඬරු යන පස් බෙහෙත් නඟා තබා සත් දින ඉක්මවීමෙන්) සියල්ල නානාවස්තුක වූ පචිති ඇවැත් පස් දෙනකුන්ට පෙර පසු නො වැ එක්වර ම අවදනේ ය.

33\. සියල්ල නානාවස්තු ඇති කෙතෙක් පචිති ඇවැතුන්ට පෙර පෙසු නො ව එකවර අවදනේ ද යත්:

34\. (දී, මී, කිරි, තෙල්, ගිතෙල්, වෙඬරු, සකුරු, දියමස්, ගොඩමස් යන පිනී බොජුන් එකවර වළඳන මහණ) සියල්ල නානාවස්තුක වූ පචිති ඇවැත් නව දෙනකුන්ට පෙර පසු නො වැ එකවර ම අවදනේ යි.

35\. සියල්ල නානාවස්තුක වූ කෙතෙක් පචිති ඇවැතුන් කෙතෙක් බසින් දෙසන්නේ දැ යි බුදුරජුන් විසින් වදාරණ ලද ද යත්:

36\. සියල්ල නානාවස්තුක වූ (පස් බෙහෙත් පිළිබඳ) පචිති පසක් එක් ම වචනයෙන් දෙසන්නේ යැ යි බුදුරජුන් විසින් වදාරණ ලදි.

37\. සියල්ල නානාවස්තුක වූ කෙතෙක් පචිති කෙතෙක් බසින් දෙසන්නේ දැ යි බුදුරජුන් විසින් වදාරණ ලද ද යත්:

38\. සියල්ල නානාවස්තුක වූ පචිති ඇවැත් නවයක් එක් ම වචනයෙන් දෙසන්නේ යැ යි බුදුරජුන් විසින් වදාරණ ලදි.

39\. සියල්ල නානවස්තුක වූ කෙතෙක් පචිති කුමක් කීර්තනය කොට දෙසන්නේ දැ යි බුදුරජුන් විසින් වදාරණ ලද ද යත්:

40\. සියල්ල නානාවස්තුක වූ පචිති පසක් වස්තු කීර්තනය කොට දෙසන්නේ යැයි බුදුරජුන් විසින් වදාරණ ලදි.

41\. සියල්ල නානාවස්තුක වූ කෙතෙක් පචිති කුමක් කීර්තනය කොට දෙසන්නේ දැ යි බුදුරජුන් විසින් වදාරණ ලද ද යත්:

42\. සියල්ල නානාවස්තුක වූ පචිති ඇවැත් නවයක් වස්තු කීර්තනය කොට දෙසන්නේ යැ යි බුදුරජුන් විසින් වදාරණ ලදි.

43\. යාවතතියකයෙහි ඇවැත්හු කෙතෙක් ද, වාග්ව්‍යවහාර හේතුවෙන් ඇවැත්හු කෙතෙක් ද, වළඳන්නහුට ඇවැත්හු කෙතෙක් ද, භෝජන හේතුවෙන් ඇවැත්හු කෙතෙක් ද යත්:

44\. යාවතතියකයෙහි (පරිජි, සඟවෙසෙස්, පචිති) ඇවැත්හු තිදෙනෙකි, වාග්ව්‍යවහාර හේතුවෙන් (පරිජි, සඟවෙසෙස්, ථුලැසි, පචිති, පාටිදෙසනීය, දුකුළා) ඇවැත්හු සදෙනෙකි. වළඳන්නහුට (ථුලැසි, දුකුළා, පචිති) ඇවැත්හු තිදෙනෙකි. භෝජන හේතුවෙන් (සඟවෙසෙස්, ථුලැසි, පචිති, පාටිදෙසනීය, දුකුළා) ඇවැත්හු පස්දෙනෙකි.

45\. සියලු යාවතතියක ආපත්තීහු කෙතෙක් තැනට යෙත් ද, කීදෙනකුන්හට ඇවැත් වේ ද, අධිකරණය කීදෙනකුන් පිළිබඳ ද යත්:

46\. සියලු යාවතතියක ආපත්තීහු (දුකුළා, ථුලැසි, පරිජි, සඟවෙසෙස්, පචිති) පස් තැනකට යෙත්. ඇවැත් නම් පස්සහදැමියනට වෙයි. (යුක්ති විචාරණ සඞ්ඛ්‍යාත) අධිකරණය ද පස් සහදැමියනට ම වේ.

47\. කීදෙනකුන්හට අධිකරණ විනිශ්චය වේ ද, කීදෙනකුන්හට අධිකරණ ශමථය වේ ද, කීදෙනකුන්හට ඇවැත් නො වේ ද, කෙතෙක් කරුණෙන් හොබී ද යත්:

48\. අධිකරණ විනිශ්චය පස් සහදැමියනට වෙයි. පස්සහදැමියනට අධිකරණ ශමථය වෙයි. ඇවැත් නො වීම ද පස් සහදමියනට මැයි. (සඞ්ඝ, ගණ, පුද්ගල) තුන් කරුණෙන් හොබී.

49\. රාත්‍රියෙති කායිකාපත්තීහු කෙතෙක් ද, දහවල්හි කායිකාපත්තීහු කෙතෙක් ද බලන්නහුට ඇවැත්හු කෙතෙක් ද, පිණ්ඩපාත හේතුවෙන් ඇවැත්හු කෙතෙක් ද යත්:

50\. රාත්‍රියෙහි කායිකාපත්තීහු (පචිති, දුකුළා) දෙදෙනෙකැ. දහවල්හි කායිකා පත්තීහු දෙදෙනෙකැ. (අසවල් තැන ඇතැයි) බලන්නහුට එක් දුකුළා ඇවතෙකැ. පිණ්ඩපාත හේතුවෙන් එක් දුකුළා ඇවතෙකි.

51\. කෙතෙක් අනුසස් දක්නේ මෙරමාහට සැදෑයෙන් ඇවැත දෙසන්නේ ද, උක්ඛිත්තකයෝ කෙතෙකැයි වදාරණ ලදහ. ද, ඒ උක්ඛිත්තකයන්ගේ ද මනා පැවැතුම්හු කෙතෙක් ද යත්:

52\. අට අනුසස් දක්නේ මෙරමාහට සැදෑයෙන් ඇවැත දෙසන්නේ ය. උත්ක්ෂේපණීය කර්‍මය කරණු ලැබූවෝ තිදෙනෙකැ යි වදාරණ ලදහ. මනා පැවැතුම්හු තෙසාලිසෙකි.

53\. මුසාවාදය කෙතෙක් ආපත්තිස්ථානගත වේ දී කෙතෙක් පරම යැ යි කියනු ලැබේ ද, පාටිදෙසනීයයෝ කෙතෙක් ද, කීදෙනකුන්හට වරද දෙසීම් වේ ද යත්:

54\. මුසාවාදය (පරිජි, සඟවෙසෙස්, ථුලැසි, පචීති, දුකුළා) පස් තැනකට යන්නේ වෙයි. පරම තුදුසෙකැ යි කියනු ලැබෙයි. පාටිදෙසනීයයෝ (භික්ෂුන්ගේ සතරක් හා භික්ෂුණීන්ගේ අටෙකැයි) දොළොසෙකි. (දෙව්දත් ආදි) සතර දෙනකුන් ගේ වරද දෙසීම් වේ.

55\. මුසාවාදය කෙතෙක් අඞ්ග ඇත්තේ ද, උපොසථාඞ්ගයෝ කෙතෙක් ද, දුතාඞ්ගයෝ කෙතෙක් ද, තීර්ත්ථකයන් විසින් පිරියයුතු වත් කෙතෙක් ද යත්:

56\. මුසාවාදය අටඟක් ඇත්තේ වේ. උපෝසථාඞ්ගයෝ අටදෙනෙකි ධූතාඞ්ගයෝ අටදෙනෙකි. තීර්ත්ථකයන්ගේ වත් අටෙකි.

57\. (භික්ෂුණීන්ගේ) උපසම්පදා කෙතෙක් වාක්‍යයන්ගෙන් යුක්ත වන්නී ද, කීදෙනකුන් දැක හුනස්නෙන් නැඟිටිය යුතු ද, කීදෙනකුන්හට අසුන් දියයුතු ද, භික්ඛුනොවාදක මහණ අඞ්ග කීයකින් යුක්ත වියයුතු ද, යත්:

58\. (භික්ෂුණීන්ගේ) උපසම්පදා ඤත්තිචතුත්ථකම්ම වාක්‍යය භික්ෂුභික්ෂුණී දෙපසෙහි වශයෙන්) අෂ්ට වාක්‍යයකින් යුක්ත වන්නී ය. (භික්ෂුණින්) අටදෙනකුන් හට (බත්හලෙහි වැඩිමහලු පිළිවෙළින්) දැක හුනස්නෙන් නැඟිය යුතු යි. (භික්ෂුණීන්) අටදෙනකුන්හට (වැඩිමහලු පිළිවෙළින්) අසුන් දියයුතු යි. භික්ඛුනොවාදක මහණ (සීලවා හොති යනාදි) අටඟින් යුක්ත වියයුතු යි.

59\. සියල්ලන්ට (සඞ්ඝභේද සඞ්ඛ්‍යාත) එක් වස්තුවක් ඇත්තේ කීදෙනකුන් හට පරිජි වේද, කී දෙනකුන්හට ථුලැසි වේ ද, කීදෙනකුන්හට ඇවැත් නො වේ ද යත්:

60\. සියල්ලන්ට (සඞ්ඝභේද සඞ්ඛ්‍යාත) එක් වස්තුවක් ඇත්තේ ඒ එකකුහට (භේදකානුවර්තක) සතර දෙනාහට ථුලැසි වෙයි. (ධර්මවාදී ඉතිරි) සතරදෙනාහට ඇවැත් නො වේ.

61\. ආඝාත වස්තූහු කෙතෙක් ද, කී දෙනකුන්ගෙන් සඞ්ඝයා බිඳේ ද, මෙහි ප්‍රථමාපත්තිකයෝ කෙතෙක් ද, ඤත්තියෙන් කටයුතු කර්‍මයෝ කෙතෙක් ද යත්:

62\. ආඝාතවස්තූහු නවයෙකි. භික්ෂුන් නවදෙනකුන්ගෙන් සඞ්ඝයා බිඳේ. මෙහි ප්‍රථමාපත්තිකයෝ නවදෙනෙකි. ඤත්තියෙන් කටයුතු කර්‍මයෝ නවදෙනෙකි.

63\. කෙතෙක් පුඟුලෝ නො වැන්ද යුත්තෝ ද, (කීදෙනකුන්හට) සාමීචිකර්‍ම සහිත අඤ්ජලිකර්‍ම නො කටයුතු ද, කීදෙනකුන්හට දුකුළා වේ ද, අතිරේක සිවුරු දැරීම් කෙතෙක් ද යත්:

64\. දස පුඟුලෝ නො වැන්ද යුත්තාහ. සාමීචිකර්‍ම සහිත අඤ්ජලිකර්‍ම ඔවුනට නොකටයුතු යි. (ඒ දසදෙනාට වත් කරන්නහුට) දුකුළා වේ. අතිරේක සිවුරු දැරීම දස දිනක් පමණි.

65\. වැස නිමවූ වස් ඇති කී දෙනකුන්හට මෙහි සිවුරු දිය යුතු ද, කීදෙනකුන්හට (සුදුසු ප්‍රතිග්‍රාහකයකු) ඇති කල්හි දියයුතු ද, කීදෙනකුන්හට නොදියයුතු ද යත්:

66\. විසූ වස් ඇති පස්සහදැමියනට මෙහි සිවුරු (සම්මුඛයෙහි) දියයුතු යි. (උම්මත්තක උක්ඛිත්තකාදි) සත්දෙනාහට අසම්මුඛයෙහිදු දියයුතු යි. (පණ්ඩකාදි) සොළොස් දෙනාහට සිවුරු නො දියයුතු යි.

67\. කී සියයක් ඇවැත් රෑ සියයක් සඟවා පිරිවෙස් වසන තැනැත්තේ කී රැයක් වැස මිදෙන්නේ ද යත්:

68\. සියක් රැයක් තුළ ඇවැත් දහසක් සඟවා පිරිවෙස් වසන තැනැත්තේ දස රැයක් වැස මිදෙන්නේ යි.

69\. කෙතෙක් සියල්ල ම දැහැමි නො වූ කෙතෙක් කර්‍ම දෝෂයෝ සූර්‍ය්‍යබන්‍ධු වූ බුදුරජුන් විසින් චම්පා නුවරැ විනය වස්තුවෙහි වදාරණ ලදහු ද යත්:

70\. චම්පා නුවරැ විනය වස්තුවෙහි සූර්‍ය්‍යබන්‍ධු වූ බුදුරජුන් විසින් සියල්ල ම දැහැමි නො වූ අපලොකන ආදි කර්‍ම සතර "අධම්මෙන වග්ගා ” ආදි තුන් තුන් අයුරින් දොළොස් කර්‍ම දෝෂයෝ වදාරණ ලදහ.

71\. චම්පා නුවරැ විනය වස්තුවෙහි කෙතෙක් සියල්ල ම දැහැමි වූ කෙතෙක් කර්‍ම සම්පත්තීහු සූර්‍ය්‍යබන්‍ධු වූ බුදුරජුන් විසින් වදාරණ ලදහු ද යත්:

73\. සූර්‍ය්‍ය්‍යබන්‍ධු වූ බුදුරජුන් විසින් චම්පා නුවරැ විනය වස්තුවෙහි කෙතෙක් කර්‍මයෝ වදාරණ ලදහු ද ධාර්මික වූවෝ කෙතෙක් ද, අධාර්මික වූවෝ කෙතෙක් ද යත්:

74\. සූර්‍ය්‍යබන්‍ධු වූ බුදුරජුන් විසින් චම්පා නුවරැ විනය වස්තුවෙහි ("අධම්මෙන වග්ගකම්මං ආදි ”) ෂට් කර්‍ම කෙනෙක් දෙශිතයහ. මෙහි (ධර්මයෙන් කරණ සමනුභාසන) කර්‍මය වූ එකම කර්‍මය ධාර්මික යයි ප්‍රකාශිත යැ. සූර්‍ය්‍යබන්‍ධු වූ බුදුරජුන් විසින් කර්‍ම පසෙක් අධාර්මික යයි වදාරණ ලදී.

75\. චම්පා නුවරැ විනය වස්තුවෙහි සූර්‍ය්‍යබන්‍ධු වූ බුදුරජුන් විසින් කෙතෙක් කර්‍මයෝ වදාරණ ලදහ. ද ධාර්මික වූවෝ කෙතෙක් ද, අධාර්මික වූවෝ කෙතෙක් ද යත්:

76\. චම්පා නුවරැ විනය වස්තුවෙහි සූර්‍ය්‍යබන්‍ධු වූ බුදුරජුන් විසින් (අධම්මෙන වග්ග කම්මං යනාදි) කර්‍ම සතරෙක් වදාරණ ලදී. මෙහි (“ධම්මෙන සමග්ග කම්මං” යන) එකම කර්‍මය ධාර්මික යයි ප්‍රකාශ කරණ ලදී. සූර්‍ය්‍යබන්‍ධු වූ බුදුරජුන් විසින් කර්‍ම තුණෙක් අධාර්මික යයි වදාරණ ලදී.

77\. තාදී වූ විවෙකදර්ශී වූ අනන්තජිනයන් විසින් දෙසන ලද යම් ඇවැත් කඳුහු වෙත් ද, මෙහි කෙතෙක් ඇවැත් ශමථයෙන් තොර වැ සන්හිඳේ දැයි විභඩ්ගකොවිදය, ඔබ විචාරමි, වදාළ මැනැවැ.

78\. තාදී වූ විවෙකදර්ශී වූ අනන්තජිනයන් විසින් දෙසන ලද යම් ඇවැත් කඳුහු වෙත් ද, ඔවුනතුරෙන් එක ම සම්මුඛථාවිනය හෝ පාරාජිකාපත්තිස්කන්ධය හෝ ශමථයෙන් තොර වැ සන්හිඳේ. විභඩ්ගකොවිදය, ඔබට මෙය කියමි.

79\. සූර්‍ය්‍යබන්‍ධු වූ බුදුරජුන් විසින් කීදෙනෙක් ආපායිකයහ යි වදාරණ ලදහු ද? විනය දන්නා වූ ඔබගේ විනය නය අසම්හ.

80\. සූර්‍ය්‍යබන්‍ධු වූ බුදුරජුන් විසින් සයක් අඩු එක්සියපණස් දෙනෙක් සඞ්ඝභේදක පුද්ගලයෝ ආපායිකයහ, නෙරයිකයහ, කල්පස්ථායීහ යි වදාරණ ලද්දාහ. විනය දන්නා වූ මාගේ විනය නය අසව.

81\. සූර්‍ය්‍යබන්‍ධු වූ බුදුරජුන් විසින් කී දෙනෙක් ආපායික නො වන්නාහ යි වදාරණ ලදහු ද? විනය දන්නා වූ ඔබගේ විනය නය අසම්හ.

82\. සූර්‍ය්‍යබන්‍ධු වූ බුදුරජුන් විසින් අටළොස් දෙනෙක් ආපායික නො වන්නාහ යි වදාරණ ලදහ. විනය දන්නා වූ මාගේ විනය නය අසව.

83\. සූර්‍ය්‍යබන්‍ධු වූ බුදුරජුන් විසින් කෙතෙක් අෂ්ටකයෝ වදාරණ ලදහ. ද? විනය දන්නා වූ ඔබගේ විනය නය අසමු.

84\. සූර්‍ය්‍යබන්‍ධු වූ බුදුරජුන් විසින් අෂ්ටකයෝ අටළොසක් වදාරණ ලදහ. විනය දන්නා වූ මාගේ විනය නය අසව.

85\. සූර්‍ය්‍යබන්‍ධු වූ බුදුරජුන් විසින් කෙතෙක් කර්‍මයෝ වදාරණ ලදහ. ද? විනය දන්නා වූ ඔබගේ විනය නය අසමු.

86\. සූර්‍ය්‍යබන්‍ධු වූ බුදුරජුන් විසින් කර්‍මයෝ සොළොසක් වදාරණ ලදහ. විනය දන්නා වූ මාගේ විනය නය අසව.

87\. සූර්‍ය්‍යබන්‍ධු වූ බුදුරජුන් විසින් කෙතෙක් කර්‍මදෝෂයෝ වදාරණ ලදහ. ද? විනය දන්නා වූ ඔබගේ විනය නය අසමු.

88\. සූර්‍ය්‍යබන්‍ධු වූ බුදුරජුන් විසින් කර්‍මදෝෂයෝ දොළොසක් වදාරණ ලදහ. විනය දන්නා වූ මාගේ විනය නය අසව.

89\. සූර්‍ය්‍යබන්‍ධු වූ බුදුරජුන් විසින් කෙතෙක් කර්‍මසම්පත්තීහු වදාරණ ලදහු ද? විනය දන්නා වූ ඔබගේ විනය නය අසමු.

90 සූර්‍ය්‍යබන්‍ධු වූ බුදුරජුන් විසින් කර්‍මසම්පත්තීහු සතරක් වදාරණ ලදහ, විනය දන්නාවූ මාගේ විනය නය අසව.

91\. සූර්‍ය්‍යබන්‍ධු වූ බුදුරජුන් විසින් කෙතෙක් කර්‍මයෝ වදාරණ ලදහු ද? විනය දන්නා වූ ඔබගේ විනය නය අසමු.

92\. සූර්‍ය්‍යබන්‍ධු වූ බුදුරජුන් විසින් කර්‍මයෝ සයක් වදාරණ ලදහ. විනය දන්නා වූ මාගේ විනය නය අසව.

93\. සූර්‍ය්‍යබන්‍ධු වූ බුදුරජුන් විසින් කෙතෙක් කර්‍මයෝ වදාරණ ලදහුද? විනය දන්නා වූ ඔබගේ විනය නය අසමු.

94, සූර්‍ය්‍යබන්‍ධු වූ බුදුරජුන් විසින් කර්‍මයෝ සතරක් වදාරණ ලදහ. විනය දන්නා වූ මාගේ විනය නය අසව.

95\. සූර්‍ය්‍යබන්ධු වූ බුදුරජුන් විසින් කෙතෙක් පාරාජිකාපත්තීහු වදාරණ ලදහු ද? විනය දන්නා වූ ඔබගේ විනය නය අසමු.

96\. සූර්‍ය්‍යබන්‍ධු වූ බුදුරජුන් විසින් (භික්ෂු භික්ෂුණීන්ගේ වශයෙන්) පාරාජිකාපත්තීහු අටක් වදාරණ ලදහ. විනය දන්නාවූ මාගේ විනය නය අසව.

97\. සූර්‍ය්‍යබන්‍ධු වූ බුදුරජුන් විසින් කෙතෙක් සඞ්ඝාදිසෙසාපත්තීහු වදාරණ ලදහු ද? විනය දන්නා වූ ඔබගේ විනය නය අසමු.

98\. සූර්‍ය්‍යබන්‍ධු වූ බුදුරජුන් විසින් සඞ්ඝාදිසෙසාපත්තීහු තෙවිස්සක් වදාරණ ලදහ. විනය දන්නා වූ මාගේ විනය නය අසව.

99\. සූර්‍ය්‍යබන්‍ධු වූ බුදුරජුන් විසින් කෙතෙක් අනියතාපත්තීහු වදාරණ ලදහු ද? විනය දන්නා වූ ඔබගේ විනය නය අසමු.

100\. සූර්‍ය්‍යබන්‍ධු වූ බුදුරජුන් විසින් අනියතාපත්තීහු දෙදෙනෙක් වදාරණ ලදහ, විනය දන්නා වූ මාගේ විනය නය අසව.

101\. සූර්‍ය්‍යබන්‍ධු වූ බුදුරජුන් විසින් කෙතෙක් නිස්සග්ගියාපත්තීහු වදාරණ ලදහු ද? විනය දන්නා වූ ඔබගේ විනය නය අසමු.

102\. සූර්‍ය්‍යබන්‍ධු වූ බුදුරජුන් විසින් නිස්සග්ගියාපත්තීහු දෙසාළිසක් වදාරණ ලදහ. විනය දන්නා වූ මාගේ විනය නය අසව.

103\. සූර්‍ය්‍යබන්‍ධු වූ බුදුරජුන් විසින් කෙතෙක් පාචිත්තියාපත්තීහු වදාරණ ලදහු ද? විනය දන්නා වූ ඔබගේ විනය නය අසමු.

104\. සූර්‍ය්‍යබන්‍ධු වූ බුදුරජුන් විසින් පාචිත්තියාපත්තීහු එක්සිය අටාසුවක් වදාරණ ලදහ. විනය දන්නා වූ මාගේ විනයනය අසව.

105\. සූර්‍ය්‍යබන්‍ධු වූ බුදුරජුන් විසින් කෙතෙක් පාටිදෙසනීයාපත්තීහු වදාරණ ලදහු ද? විනය දන්නා වූ ඔබගේ විනය නය අසමු.

106\. සූර්‍ය්‍යබන්‍ධු වූ බුදුරජුන් විසින් පාටිදෙසනීයාපත්තීහු දොළොසක් වදාරණ ලදහ. විනය දන්නා වූ මාගේ විනය නය අසව.

107\. සූර්‍ය්‍යබන්‍ධු වූ බුදුරජුන් විසින් කෙතෙක් සෙබියා ධර්මයෝ වදාරණ ලදහු ද? විනය දන්නා වූ ඔබගේ විනය නය අසමු.

108\. සූර්‍ය්‍යබන්‍ධු වූ බුදුරජුන් විසින් පන්සැත්තෑවක් සෙබියා ධර්මයෝ වදාරණ ලදහ. විනය දන්නා වූ මාගේ විනය නය අසව.

109\. ඔබ විසින් යම්තාක් මොනොවට විචාරණ ලද්දේ ද? මා විසින් යම්තාක් මොනොවට විසඳන ලද්දේ ද, (ඒ තාක්ම) ප්‍රශ්න ඇසීමෙහි හෝ විසඳීමෙහි හෝ කිසි අයුත්තෙක් නැත්තේ යි.

දෙවන ගාථා සඩ්ගණිකය නිමි.
