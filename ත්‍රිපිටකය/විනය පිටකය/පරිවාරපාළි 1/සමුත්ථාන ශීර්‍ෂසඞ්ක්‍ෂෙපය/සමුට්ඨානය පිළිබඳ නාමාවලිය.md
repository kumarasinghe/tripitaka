ත්‍රිපිටකය » විනය පිටකය » පරිවාරපාළි 1 » සමුත්ථාන ශීර්‍ෂසඞ්ක්‍ෂෙපය

# සමුට්ඨානය පිළිබඳ නාමාවලිය

1\. සියලු සංස්කාර ධර්මයෝ අනිත්‍යයහ, දුඃඛයහ, අනාත්මයහ, සංස්කෘතයහ යි ද නිර්වාණය හා ප්‍රඥප්තිය අනාත්මයයි ද නිශ්චිතය හ.

2\. බුද්ධ නමැති චන්ද්‍රයා නූපන් කල්හි බුද්ධ නමැති සූර්‍ය්‍යයා නො නැඟි කල්හි අනිත්‍යාදියෙන් සභාග වූ ඒ සඞ්ඛත ධර්මයන් ගේ නාමමාත්‍ර යෙකුදු නොදන්නා ලැබේ.

3\. නානාවිධ දුෂ්කර ක්‍රියා කොට පැරුම් පුරා (දෙවි) බඹුන් සහිත ලෙව්හි චක්ෂුර් භූත වූ මහාවීරයෝ උපදිත්.

4\. ඒ මහාවීරවූ බුදුවරු දුක් නසන සුව එළවන සද්ධර්මය දෙසත්. (එහෙයින්) සියලඟින් නික්මෙන කාන්ති ඇති ශාක්‍යමුනීන්‍ද්‍ර වූ හැමසතන් වෙත පතළ කුලුණැති,

5\. සර්වසත්‍ථොත්තම මුනිශ්‍රෙෂ්ඨයන් වහන්සේ මහඅනුසස් ඇති සූත්‍රපිටකය ද අභිධර්මය ද විනය දැයි ත්‍රිපිටකය දෙසූහ.

6\. ඉදින් විනය පාලිය පවතී නම් මෙසේ ඇති කල්හි ප්‍රතිපත්ති ප්‍රතිවෙධ සද්ධර්මය එළවනු ලැබෙයි, උභය විහඞ්ගයෝ ද ඛන්ධකයෝ ද යම් උභය ප්‍රාතිමොක්ෂයෙක් වේ නම් හෙද,

7\. හුයෙකින් ගෙතූ මල්දමක් සෙයින් පරිවාරයෙන් ගොතන ලදහ. ඒ පරිවාරයා ගේ ම සමුට්ඨානය ද නය විසින් කරන ලදි.

8\. එයින් අන්‍ය වූ සමුට්ඨාන සම්භෙදය ද නිදානය ද මතු සූත්‍රයෙහි ම පෙණෙයි, එබැවින් විනයධර්මාභිලාෂි ප්‍රියශීල භික්ෂුතෙම පරිවාරය පුහුණු කරන්නේ යි.
