ත්‍රිපිටකය » සූත්‍ර පිටකය » අඞ්‌ගුත්‌තර නිකාය » තික නිපාතය » (11) 1. සම්‌බෝධි වර්ගය

# 3.3.1.7.

7\. එකල **අනේපිඬු** ගෙහෙවි භාග්‍යවතුන් වහන්සේ කරා එළඹියේ ය. එළඹ භාග්‍යවතුන් වහන්සේ සකසා වැඳ එකත්පස්ව හින. එකත්පස්ව හුන් අනේපිඬු ගෙහෙවිහට භාග්‍යවතුන් වහන්සේ තෙල වදාළහ:

ගෙහෙවිය, සිත නොරක්නා ලද කල්හි කායකර්‍මය ද නොරැකුනේ වෙයි. වාක්කර්‍මය ද නොරැකුනේ වෙයි. මනඃකර්‍මය ද නොරැකුනේ වෙයි.

නොරැකුනූ කායකර්‍මාන්ත ඇති, නොරැකුනු වාක්කර්‍මාන්ත ඇති, නොරැකුනු මනඃකර්‍මාන්ත ඇති ඔහුගේ කායකර්‍මය ද කෙලෙසින් තෙත් වූයේ වෙයි. වාක්කර්‍මය ද කෙලෙසින් තෙත් වූයේ වෙයි. මනඃකර්‍මය ද කෙලෙසින් තෙත් වූයේ වෙයි. තෙත් වූ කායකර්‍මාන්ත ඇති, තෙත් වූ වාක්කර්‍මාන්ත ඇති, තෙත් වූ මනඃකර්‍මාන්ත ඇති ඔහුගේ කායකර්‍මය ද අපවිත්‍ර වෙයි. වාක්කර්‍මය ද අපවිත්‍ර වෙයි. මනඃකර්‍මය ද අපවිත්‍ර වෙයි. අපවිත්‍ර වූ කායකර්‍මාන්ත ඇති, අපවිත්‍ර වූ වාක්කර්‍මාන්ත ඇති, අපවිත්‍ර වූ මනඃකර්‍මාන්ත ඇති ඔහුගේ මරණය භද්‍ර නො වේ. කාලක්‍රියාව භද්‍රිකා නො වෙයි.

ගෙහෙවිය, යම් පරිදි කුළුගෙයක් දුසෙවු කල්හි කූටයත් නොරැකුනේ වේ ද, ගොනැස්හුත් නොරැකුනාහු වෙත් ද, බිතත් නොරැකුනේ වේ ද, කූටයත් තෙත් වූයේ වේ ද, ගොනැස්හුත් තෙත් වූවාහු වෙත් ද, බිතත් තෙත් වූයේ වේ ද, කූටයත් දිරාපත් වූයේ වේ ද, ගොනැස්හුත් දිරාපත් වූවාහු වෙත් ද, බිතත් දිරාපත් වූයේ වේ ද,

ගෙහෙවිය, එපරිදි ම සිත නොරැකුනු කල්හි කායකර්‍මය ද නොරැකුනේ වේ. වාක්කර්‍මය ද නොරැකුනේ වේ. මනඃකර්‍මය ද නොරැකුනේ වෙයි. නොරැකුනු කායකර්‍මාන්ත ඇති, නොරැකුනූ වාක්කර්‍මාන්ත ඇති, නොරැකුනු මනඃකර්‍මාන්ත ඇති ඔහුගේ කායකර්‍මය ද කෙලෙසුන් විසින් තෙත් වූයේ වෙයි. වාක්කර්‍මය ද කෙලෙසුන් විසින් තෙත් වූයේ වෙයි. මනඃකර්‍මය ද කෙලෙසුන් විසින් තෙත් වූයේ වෙයි. තෙත් වූ කායකර්‍මාන්ත ඇති, තෙත් වූ වාක්කර්‍මාන්ත ඇති, තෙත් වූ මනඃකර්‍මාන්ත ඇති ඔහුගේ කායකර්‍මය ද අපවිත්‍ර වේ. වාක්කර්‍මය ද අපවිත්‍ර වේ. මනඃකර්‍මය ද අපවිත්‍ර වේ. අපවිත්‍ර කායකර්‍මාන්ත ඇති, අපවිත්‍ර වාක්කර්‍මාන්ත ඇති, අපවිත්‍ර මනඃකර්‍මාන්ත ඇති ඔහුගේ මරණය භද්‍ර නොවෙයි. කාලක්‍රියාව භද්‍රිකා නොවෙයි.

ගෙහෙවිය, සිත රැකුනු කල්හි කායකර්‍මය ද රැකුනේ වෙයි. වාක්කර්‍මය ද රැකුනේ වෙයි. මනඃකර්‍මය ද රැකුනේ වෙයි. රැකුනු කායකර්‍මාන්ත ඇති, රැකුනු වාක්කර්‍මාන්ත ඇති, රැකුනු මනඃකර්‍මාන්ත ඇති ඔහුගේ කායකර්‍මය ද කෙලෙසුන් විසින් තෙත් වූයේ නොවෙයි. වාක්කර්‍මය ද කෙලෙසුන් විසින් තෙත් වූයේ නොවෙයි. මනඃකර්‍මය ද කෙලෙසුන් විසින් තෙත් වූයේ නොවෙයි. තෙත් නොවූ කායකර්‍මාන්ත ඇති, තෙත් නොවූ වාක්කර්‍මාන්ත ඇති, තෙත් නොවූ මනඃකර්‍මාන්ත ඇති ඔහුගේ කායකර්‍මය ද පවිත්‍ර වෙයි. වාක්කර්‍මය ද පවිත්‍ර වෙයි. මනඃකර්‍මය ද පවිත්‍ර වෙයි. පවිත්‍ර කායකර්‍මාන්ත ඇති, පවිත්‍ර වාක්කර්‍මාන්ත ඇති, පවිත්‍ර මනඃකර්‍මාන්ත ඇති ඔහුගේ මරණය භද්‍ර වෙයි. කාල ක්‍රියාව භද්‍රිකා වෙයි.

ගෙහෙවිය, යම් පරිදි කුළුගෙයක් මොනොවට සෙවෙනි කළ කල්හි කූටයත් රැකුනේ වේ ද, ගොනැස්හුත් රැකුනාහු වෙත් ද, බිතත් රැකුනේ වේ ද, කූටයත් තෙත් වූයේ නොවේ ද, ගොනැස්හුත් තෙත් වූවාහු නොවෙත් ද, බිතත් තෙත් වූයේ නොවේ ද, කූටයත් නොදිරා ගියේ වේ ද, බිතත් නොදිරා ගියේ වේ ද,

ගෙහෙවිය, එපරිදි ම සිත රැකුනු කල්හි කායකර්‍මයත් රැකුනේ වේ. වාක්කර්‍මයත් රැකුනේ වේ. මනඃකර්‍මයත් රැකුනේ වේ. රැකුනු කායකර්‍මාන්ත ඇති, රැකුනු වාක්කර්‍මාන්ත ඇති, රැකුනු මනඃකර්‍මාන්ත ඇති ඔහුගේ කායකර්‍මය ද කෙලෙසුන් විසින් නොතෙත් වූයේ වෙයි. වාක්කර්‍මය ද නොතෙත් වූයේ වෙයි. මනඃකර්‍මය ද නොතෙත් වූයේ වෙයි. නොතෙත් වූ කායකර්‍මාන්ත ඇති, නොතෙත් වූ වාක්කර්‍මාන්ත ඇති, නොතෙත් වූ මනඃකර්‍මාන්ත ඇති ඔහුගේ කායකර්‍මය ද පවිත්‍ර වූයේ වෙයි. වාක්කර්‍මය ද, පවිත්‍ර වූයේ වෙයි. මනඃකර්‍මය ද පවිත්‍ර වූයේ වෙයි. පවිත්‍ර වූ කායකර්‍මාන්ත ඇති, පවිත්‍ර වූ වාක්කර්‍මාන්ත ඇති, පවිත්‍ර වූ මනඃකර්‍මාන්ත ඇති ඔහුගේ මරණය භද්‍ර වෙයි. කාලක්‍රියාව භද්‍රිකා වේ.
