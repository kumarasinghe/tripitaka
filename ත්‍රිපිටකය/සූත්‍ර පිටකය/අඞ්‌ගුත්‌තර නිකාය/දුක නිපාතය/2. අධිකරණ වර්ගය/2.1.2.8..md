ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දුක නිපාතය » 2. අධිකරණ වර්ගය

# 2.1.2.8.

18\. එකල්හි ආයුෂ්මත් **ආනන්‍ද** තෙරණුවෝ භාග්‍යවතුන් වහන්සේ වෙත එළඹියහ. එළඹ භාග්‍යවතුන් වහන්සේ සකසා වැඳ එකත්පසෙක හුන්හ. එකත්පසෙක හුන් ආයුෂ්මත් ආනන්‍දතෙරණුවනට භාග්‍යවතුන් වහන්සේ මෙය වදාළ සේක:

ආනන්‍දය, මම කායදුශ්චරිතය වාග්දුශ්චරිතය මනොදුශ්චරිතය ඒකාන්තයෙන් නො කළ යුතුයි කියමි.

\[අනඳ තෙරහු:\]

වහන්ස, භාග්‍යවතුන් වහන්සේ විසින් යම් කායදුශ්චරිතයෙක්, වාග්දුශ්චරිතයෙක් මනෝදුශ්චරිතයෙක් ඒකාන්තයෙන් නො කළ යුතුය යි වදාරණ ලද ද ඒ නොකට යුතු දැ කරණු ලබන කල්හි කවර ආදිනවයෙක් කැමැති විය යුතු ද?

\[භගවත්හු:\]

ආනන්‍දය, මා විසින් යම් කායදුශ්චරිතයෙක් – වාග්දුශ්චරිතයෙක් – මනොදුශ්චරිතයෙක් ඒකාන්තයෙන් නො කට යුතුය යි වදාරණ ලද නම්, ඒ නො කට යුතු දෑ කරණු ලබන කල්හි මේ ආදීනවය කැමැති විය යුතුය:

“තෙමේත් තමහට උපවාද කෙරෙයි. නුවණැතියෝ විමසා දැන ගරහත්. අපකීර්තිය උස්ව නගියි. සම්මූඪ ව කළුරිය කෙරෙයි. කාබුන් මරණින් මතු සුවයෙන් පහ වූ දුගති වූ විනිපාත වූ නිරයට එළඹෙත්” ය යි.

ආනන්‍දය, මා විසින් යම් කායදුශ්චරිතයෙක් – වාග්දුශ්චරිතයෙක් – මනෝදුශ්චරිතයෙක් ඒකාන්තයෙන් නො කළ යුතුය යි පවසන ලද නම්, ඒ නොකට යුතු දෑ කරණු ලබන කල්හි මේ ආදීනවය කැමැති විය යුත්තේ ය.

ආනන්‍දය, මම කායසුචරිතය – වාක්සුචරිතය – මනස්සුචරිතය ඒකාන්තයෙන් කළ යුතු යයි කියමි.

\[අනඳ තෙරහු:\]

වහන්ස, භාග්‍යවතුන් වහන්සේ විසින් යම් කායසුචරිතයයෙක් – වාක්සුචරිතයෙක් – මනස්සුචරිතයෙක් ඒකාන්තයෙන් කළ යුතු ය යි පවසන ලද නම්, ඒ කට යුතු දෑ කරණු ලබන කල්හි කවර අනුසසෙක් කැමැති විය යුත්තේ ද?

\[භගවත්හු:\]

ආනන්‍දය, යම් මේ කායසුචරිතයෙක් – වාක්සුචරිතයෙක් – මනස්සුචරිතයෙක් එකාන්තයෙන් කටයුතුය යි මා විසින් කියන ලද නම්, ඒ කට යුතු දෑ කරණු ලබන කල්හි මේ අනුසස කැමැති විය යුත්තේ ය:

“තෙමේත් තමහට උපවාද නො කෙරෙයි. නුවණැත්තෝ විමසා දැන පසසත්. යසගී උස්ව නැගෙයි. අසම්මූඪ ව කළුරිය කෙරෙයි. කාබුන් මරණින් මතු සුගති සඞ්ඛ්‍යාත ස්වර්‍ගලෝකයට එළඹෙත්.”

ආනන්‍දය, යම් කායසුචරිතයෙක් – වාක්සුචරිතයෙක් – මනස්සුචරිතයෙක් ඒකාන්තයෙන් කටයුතුය යි ම විසින් පවසන ලද නම්, ඒ කටයුතු දෑ කරණු ලබන කල්හි මේ අනුසස කැමැති විය යුත්තේ යයි.
