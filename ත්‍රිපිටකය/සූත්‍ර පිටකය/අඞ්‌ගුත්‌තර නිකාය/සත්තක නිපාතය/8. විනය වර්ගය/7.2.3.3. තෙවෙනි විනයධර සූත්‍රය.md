ත්‍රිපිටකය » සූත්‍ර පිටකය » අඞ්‌ගුත්‌තර නිකාය » සත්තක නිපාතය » 8. විනය වර්ගය

# 7.2.3.3. තෙවෙනි විනයධර සූත්‍රය

\[සැවැත්නිදාන යි\]

24\. මහණෙනි, කරුණු සතෙකින් සමන්වාගත මහණ විනයධර වෙයි. කවර සතෙකින යත්:

ආපත්තිය දන්නේ ය. අනාපත්තිය දන්නේ ය. ලහුකාපත්තිය දන්නේ ය. ගරුකාපත්තිය දන්නේ ය. විනයෙහි සිටියේ අසංහීර (ලබ්ධියෙහි ස්ථිර-නිසැක) වෙයි. ආභිචෙතසික වූ දිට්ඨධම්මසුඛවිහාර වූ සතරධ්‍යානයන් නිදුකින් ලබන්නේ, කැමැතිසේ ලබන්නේ, සුවසේ ලබන්නේ වෙයි. ආස්‍ර‍වක්‍ෂයයෙන් අනාස්‍ර‍ව වූ චිත්තවිමුක්තිය හා ප්‍ර‍ඥාවිමුක්තිය ඉහාත්මයෙහි ම තෙමේ විශිෂ්ටඥානයෙන් දැන ප්‍ර‍ත්‍යක්‍ෂ කොට එයට එළැඹ වාසය කරයි.

මහණෙනි, මෙ කරුණු සතින් යුත් මහණ තෙම විනයධර වේ ය යි.
