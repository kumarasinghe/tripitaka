ත්‍රිපිටකය » සූත්‍ර පිටකය » අඞ්‌ගුත්‌තර නිකාය » සත්තක නිපාතය » 8. විනය වර්ගය

# 7.2.3.9. සත්‌ථුසාසන සූත්‍රය

\[සැවැත්නිදාන යි\]

30\. එක්බිති ආයුෂ්මත් උපාලි තෙරණුවෝ භාග්‍යවතුන් වහන්සේ කරා එළැඹියහ. එළැඹ භාග්‍යවතුන් වහන්සේ සකසා වැඳ එකත් පස්හි හුන්හ. එකත්පස්හි හුන් ආයුෂ්මත් උපාලි තෙරණුවෝ භාග්‍යවතුන් වහන්සේට තෙල සැළකළහ:

වහන්ස, යම් හෙයෙකින් මම භාග්‍යවතුන් වහන්සේගේ දහම් අසා ඒකාකියෙම් ව්‍යපකර්‍ෂ ඇත්තේ අප්‍ර‍මත්තයෙම්, කෙලෙස් තවන වැර ඇතියෙම්, ප්‍ර‍හිතාත්මයෙම් වෙසෙම් නම්, වහන්ස, භාග්‍යවතුන් වහන්සේ මට එපරිද්දෙන් සැකෙවින් දහම් දෙසනසේක් නම් මැනැවැ.

උපාලියෙනි, “මේ ධර්‍මයෝ ඒකාන්ත නිර්‍වෙදය පිණිස, විරාගය පිණිස, නිරොධය පිණිස, ක්ලෙශව්‍යපශමය පිණිස විශිෂ්ටඥානය පිණිස, චතුර්මාර්‍ගඥානසම්බොධිය පිණිස නිර්‍වාණය පිණිස නො පවත්නාහ”යි තෝ යම් ධර්‍ම කෙනෙකුන් දනිහි නම්, උපාලියෙනි තෙල ධර්‍ම නො වෙයි, තෙල විනය නොවේ. තෙල ශාස්තෘශාසනය නොවේ යයි ඒකාන්තයෙන් දනුවයි. උපාලියෙනි, මෙ දහම්හු ඒකාන්ත නිර්‍වෙදය සඳහා විරාගය සඳහා නිරොධය සඳහා ක්ලෙශව්‍යපශමය සඳහා අභිඥානය සඳහා සම්බොධිය සඳහා නිර්‍වාණය සඳහා පවත්නාහයි තෝ යම් ධර්‍ම කෙනෙකුන් දනිහි නම්, උපාලියෙනි, තෙල ධර්‍මය වේ, තෙල විනය වේ, තෙල ශාස්තෘශාසනය වේ යයි ඒකාන්තයෙන් ධරවයි.
