ත්‍රිපිටකය » සූත්‍ර පිටකය » අඞ්‌ගුත්‌තර නිකාය » සත්තක නිපාතය » 7. මහා වර්ගය

# 7.2.2.5. පාරිච්‌ඡත්‌තක සූත්‍රය

\[සැවැත් නිදාන යි\]

16\. මහණෙනි, යම් කලෙක්හි තාවතිංස දෙවියන්ගේ කොවිදාර නම් පරසතුරුක පඬුවන් පත් ඇති වේ ද, මහණෙනි, තාවතිංස දෙවියෝ එකල්හි “දැන් කොවිදාර පරසතුරුක පඬුවන් පත්‍ර‍ ඇතියේ ය. තව නොබෝ කලෙකින් ම ගිලිහුනු පත් ඇතිවන්නේ ය”යි සතුටු සිත් ඇති වන්නාහ.

මහණෙනි, යම් කලෙක්හි තාවතිංස දෙවියන්ගේ කොවිදාර නම් පරසතුරුක පතිතපත්‍ර ඇතියේ වේ ද, මහණෙනි, එසමයෙහි තාවතිංස දෙවියෝ “දැන් කොවිදාර පාරිච්ඡත්‍රකවෘක්‍ෂය ගිලිහුනු පත් ඇතියේ ය. නොබෝ කලෙකින් ම හටගත් කොළමල් දැල් ඇති වන්නේය”යි සතුටු සිතැති වෙත්.

මහණෙනි, යම් කලෙක්හි තාවතිංස දෙවියන්ගේ කොවිදාර නම් පාරිච්ඡත්‍රවෘක්‍ෂය හටගත් පලුමල්කැන් ඇති වේ නම්, මහණෙනි, එසමයෙහි තාවතිංස දෙවියෝ “දැන් කොවිදාර පරසතුරුක හටගත් පලුමල්කැන් ඇතියේ නොබෝ කලෙකින් ම වෙන් වෙන් ව බෙදුනු පලුමල්කැන් ඇති වන්නේ ය”යි තුටු සිත් ඇති වෙත්.

මහණෙනි, යම් සමයෙක්හි තාවතිංස දෙවියන්ගේ කොවිළාර නම් පරසතුරුක වෙන් වෙන් ව බෙදුනු පලු මල් කැන් ඇති වේ ද, මහණෙනි, එසමයෙහි තාවතිංස දෙවියෝ සතුටුසිත් ඇති වෙත්: “දැන් කොවිළාර නම් පරසතුරුක ක්‍ෂාරකජාත (බෙදීගිය පලුමල් කැන් ඇති ) විය, නොබෝ කලෙකින් ම හටගත් කුඩ්මල ඇති වේ යයි.

මහණෙනි, යම් සමයෙක්හි තාවතිංස දෙවියන්ගේ කොවිදාර නම් පාරිච්ඡත්‍ර‍ක වෘක්‍ෂය හටගත් කුඩ්මල ඇතියේ වේ ද, මහණෙනි, එසමයෙහි තාවතිංස දෙවියෝ “කොවිදාර පරසතුරුක දැන් හටගත් කුඩ්මල ඇතියේ නොබෝ දවසෙකින් ම මිණිබුන් මලින් යුතුවේ ය”යි සතුටු වන්නාහ.

මහණෙනි, යම් කලෙක තවුතිසාවැසි දෙවියන්ගේ කොවිදාර පරසතුරුක මිණිමුතුවන මල් ඇතිවන්නේ ද, මහණෙනි, තවුතිසාවැසි දෙවියෝ එකල්හි “දැන් කොවිදාර පරසතුරුක මිණිමුතුවන මල් ඇතියේ ය, නොබෝ දවසෙකින් ම හැම සේ මොනොවට පිපියේ වන්නේ ය”යි තුටු වෙත්.

මහණෙනි, යම් කලෙක තාවතිංස දෙවියන්ගේ කොවිදාර පරසතුරුක සර්‍වප්‍ර‍කාරයෙන් පාලිඵුල්ල වේ ද, මහණෙනි, (එසමයෙහි) තාවතිංස දෙවියෝ කොවිදාර පරසතුරුක්හුගේ මුල දිව්‍යවර්‍ෂගණනායෙන් සාරමසක් (මනුෂ්‍ය වර්‍ෂ ගණනායෙන් දොලොස් දහසක් අවුරුදු) පස්කම් ගුණෙන් සමන්වාගත වුවාහු සමර්පිත වූවාහු අභිරමණය කෙරෙත්. ක්‍රීඩා කරත්. මහණෙනි, සර්‍වප්‍ර‍කාරයෙන් පාලිඵුල්ල වූ කොවිදාර පරසතුරුක්හු වටා පණස් යොදුනක් ආලෝකයෙන් පැතිරගියේ වෙයි. ගන්‍ධය යොදුන් සියක් අනුවාතයෙහි හමයි. කොවිදාර පරිච්ඡත්‍ර‍කයාගේ මෙ අනුභාව වෙයි.

(1) මහණෙනි, එපරිද්දෙන් ම යම් කලෙක්හි අරීසවු ගෙන් නික් ම පැවිද්ද සඳහා සිතා ද, මහණෙනි, එසමයෙහි අරීසවු තව්තිසා වැසි දෙවියන්ගේ කොවිදාර පාරිච්ඡත්‍ර‍කය සෙයින් පණ්ඩුපලාස වෙයි.

(2) මහණෙනි, යම් සමයෙක්හි අරීසවු කෙහෙරවුළු බහා කසාවත් හැඳ ගෙන නික්ම පැවිද්දට පැමිණියේ වේ ද, මහණෙනි, එසමයෙහි අරීසවු තව්තිසා වැසි දෙවියන්ගේ කොවිදාර පාරිච්ඡත්‍ර‍කය සෙයින් ගුළුපත් (වැටුන කොළ) ඇතියේ වෙයි.

(3) මහණෙනි, යම් සමයෙක්හි ආර්‍ය්‍යශ්‍රාවක කාමයන්ගේ වෙන් ව ම ... ප්‍රථමධ්‍යානයට එළැඹ වෙසේ ද, මහණෙනි, එසමයෙහි ආර්‍ය්‍යශ්‍රාවක තාවතිංස දේවයන්ගේ කොවිදාර පාරිච්ඡත්‍ර‍ක රුක සෙයින් ජාලක ජාත වෙයි.

(4) මහණෙනි, යම් කලෙක්හි ආර්‍ය්‍යශ්‍රාවක විතර්‍ක විචාරයන්ගේ ව්‍යුපශමයෙන් ... ද්වීතීයධ්‍යානයට එළඹ වෙසේ නම්, මහණෙනි, එසමයෙහි ආර්‍ය්‍යශ්‍රාවක තාවතිංස දේවයන්ගේ කොවිදාර පරසතුරුක සෙයින් ඛාරකජාත වෙයි.

(5) මහණෙනි, යම් සමයෙක්හි ආර්‍ය්‍යශ්‍රාවක ප්‍රීතියගේ විරාගයෙන් ... තෘතීයධ්‍යානයට එළැඹ වෙසේ ද, මහණෙනි, එසමයෙහි අරීසවු තාවතිංස දෙවියන්ගේ කොවිදාර පාරිච්ඡත්‍ර‍කය සෙයින් කුඩ්මල හටගත්තේ වෙයි.

(6) මහණෙනි, යම් සමයෙක්හි අරීසවු සුඛප්‍ර‍හාණයෙනුදු ... චතුර්ථධ්‍යානයට එළැඹ වෙසේ ද, මහණෙනි, එසමයෙහි අරීසවු තාවතිංස දෙවියන්ගේ කොවිදාර නම් පාරිච්ඡත්‍ර‍කවෘක්‍ෂය සෙයින් කොකාසකජාත වෙයි.

(7) මහණෙනි, යම් සමයෙක්හි අරීසවු ආස්‍ර‍වයන්ගේ ක්‍ෂයෙන් අනාස්‍ර‍ව චිත්තවිමුක්තිය හා ප්‍ර‍ඥාවිමුක්තිය තමා විසින් විශිෂ්ටඥානයෙන් ඉහාත්මයෙහි ම දැන සාක්‍ෂාත් කොට එයට එළැඹ වෙසේ ද, මහණෙනි, එසමයෙහි අරීසවු තාවතිංස දෙවියන්ගේ කොවිදාර නම් පාරිච්ඡත්‍ර‍කය සෙයින් හැමසේ පාලිඵුල්ල (පිපුනේ) වේ.

මහණෙනි, එසමයෙහි බූමාටු දෙවියෝ “තෙල මෙබඳු නම් ඇති ආයුෂ්මත්හුගේ සද්ධිවිහාරික වූ මෙබඳු නම් ඇති ආයුෂ්මත් අසෝ ගමින් හෝ නියම්ගමින් හෝ නික්මියේ පැවිද්දට පැමිණියේ අනාස්‍ර‍ව චෙතොවිමුක්තිය හා ප්‍ර‍ඥාවිමුක්තිය ඉහාත්මයෙහි ම තමා විසින් විශිෂ්ට ඥානයෙන් දැන සාක්‍ෂාත් කොට එළැඹ වෙසේ ය”යි ශබ්දය අනුශ්‍රාවණය කරත්. බූමාටු දේවයන්ගේ ශබ්දය අසා චාතුම්මහාරාජික දේවයෝ ශබ්දානුශ්‍රාවණය කරත්.

තෙල මෙබඳු නම් ඇති ආයුෂ්මත්හුගේ මෙබඳු නම් ඇති සද්ධවිහාරික වූ ආයුෂ්මත් අසෝ ගමින් වේවයි, නියම්ගමින් වේවයි ගෙන් නික්ම පැවිද්දට පැමිණියේ ආස්‍ර‍වක්‍ෂයෙන් අනාස්‍ර‍ව වූ චෙතොවිමුක්තිය හා ප්‍ර‍ඥාවිමුක්තිය ඉහාත්මයෙහි ම තමා විසින් ... සාක්‍ෂාත් කොට එයට එළැඹ වාස කෙරේ ය’යි. චාතුර්ම්මහාරාජික දෙවියන්ගේ ශබ්දය අසා තාවතිංස දේවයෝ ... යාම දේවයෝ ... තුසිත දේවයෝ ... නිම්මාණරති දේවයෝ ... පරනිම්මිතවසවත්ති දේවයෝ ... බ්‍ර‍හ්මකායික දේවයෝ ශබ්දය අස්වත්. “තෙල මෙබඳු නම් ඇති ආයුෂ්මත්හුගේ මෙබඳු නම් ඇති සද්ධිවිහාරික වූ ආයුෂ්මත් අසෝ ගමින් හෝ නියම්ගමින් හෝ ගෙන් නික්ම පැවිද්දට පැමිණියේ ආස්‍ර‍වක්‍ෂයෙන් ... සාක්‍ෂාත් කොට එළඹ වෙසේ වෙයි.

මෙසේ එකෙණෙහි, එ මොහෙතෙහි බඹලොව හිම් කොට ශබ්දය උස් ව නැගෙයි. මෙ ක්‍ෂීණාස්‍රව මහණහුගේ අනුභාවය යි.
