ත්‍රිපිටකය » සූත්‍ර පිටකය » අඞ්‌ගුත්‌තර නිකාය » සත්තක නිපාතය » 7. මහා වර්ගය

# 7.2.2.9. සුනෙත්‌ත සූත්‍රය

\[සැවැත් නිදාන යි\]

20\. මහණෙනි, පෙර වූවක් කියමි. සුනෙත්‍ර‍ නම් තීර්‍ථකර වු කාමයන්හි වීතරාග වූ ශාස්තෘවරයෙක් විය. මහණෙනි, සුනෙත්‍ර‍ ශාස්තෘහුගේ නේසියක් සව්වෝ වූහ. සුනෙත්‍ර‍ නම් ස්ථර සව්වනට බ්‍ර‍හ්මලෝක සහභාවය සඳහා දම් දෙසී ය. මහණෙනි, බ්‍ර‍හ්මලෝක සහභාවය සඳහා ධර්‍ම දේසනා කරණ සුනෙත්‍ර‍ ශාස්තෘහට යම් කෙනෙක් සිත් නොපැහැදුනු නම්, උහු කාබුන් මරණින් මතු අපාය වු දුර්‍ගති වූ විනිපාත වු නිරයට වන්හ. මහණෙනි, යම් කෙනෙක් බ්‍ර‍හ්මලෝක සහවාසය සඳහා දම් දෙසන සුනෙත් ස්ථර හට සිත් පැහැදුනු නම්, උහු කාබුන් මරණින් මතු සුගති සඞ්ඛ්‍යාත ස්වර්‍ගලෝකයට වන්හ.

මහණෙනි, පෙර වූවක් කියමි: මුගපක්‍ෂ නම් තීර්‍තකර වූ කාමයන්හි වීතරාග වූ ... ශාස්තෘවරයෙක් විය. ... අරණෙමි නම් ... ශාස්තෘවරයෙක් විය. ... උද්දාල නම් ... සථරෙක් විය ... හත්‍ථිපාල නම් ... සථරෙක් විය … ජෝතිපාල නම් ... සථරෙක් විය ... අරක නම් තීර්‍ථකර වූ කාමයන්හි වීතරාග වූ ශාස්තෘවරයෙක් විය. මහණෙනි, අරක නම් වූ ශාස්තෘහට අනෙකශත ශ්‍රාවකයෝ වූහ. අරක නම් ශාස්තෘ ශ්‍රාවකයනට බ්‍ර‍හ්මලෝක සහවාසය සඳහා දම් දෙසී ය. මහණෙනි, බ්‍ර‍හ්මලෝක සහවාසය සඳහා ධර්‍මදේශනා කරණ අරක සථරහු කෙරෙහි යම් කෙනෙක් සිත් නො පැහැදුනහු නම්, ඔහු කායභෙදයෙන් මරණින් මතු අපාය වූ දුර්‍ගති වූ විනිපාත වූ නිරයට උපත් විසින් පැමිණියහ. මහණෙනි, බ්‍ර‍හ්මලෝක සහවාසය සඳහා දම් දෙසන අරක සථරහු කෙරෙහි යම් කෙනෙක් සිත් පැහැදුහු නම්, ඔහු කාබුන් මරණින් මතු සුගති ස්වර්‍ගලෝකයට පැමිණියහ.

මහණෙනි, එ කිමකැයි හඟිවු ද? යමෙක් අනෙකශත පරිවාර ඇති ශ්‍රාවකසඞ්ඝයා සහිත, තීර්‍ථකර වූ කාමයන්හි විතරාග වූ මෙ සත් ශාස්තෘවරයනට ප්‍ර‍දුෂ්ටචිත්ත ඇතියේ ආක්‍රෝෂ කෙරේ නම්, පරිභාෂා කෙරේ නම්, හෙ බොහෝ අපුණ්‍ය රැස් කෙරේ දැයි?

‘වහන්ස, එසේ ය’යි.

මහණෙනි, යමෙක් ප්‍ර‍දුෂ්ට වු සිත් ඇතියේ, අකෙනශත පරිවාර ඇති තීර්‍ථකර වු කාමයන්හි විතරාගී වූ ශ්‍රාවකසඞ්ඝයා සහිත මෙ සත් ශාස්තෘවරුනට ආක්‍රෝශ කෙරේ ද, පරිභාෂා කෙරේ ද, හෙ බොහෝ අකුසල් රැස් කෙරේ. යමෙක් (එක් මාර්‍ගසම්‍යක්) දෘෂ්ටිසම්පන්න පුද්ගලයෙකු ප්‍ර‍දුෂ්‍ට චිත්ත ඇතියේ ආක්‍රෝශ කෙරේ නම්, පරිභව කෙරේ නම්, මෙ තෙම එයට බහුතර පව් රැස් කරන්නේ ය. එ කවර හෙයින් යත්: මෙ බුදුසස්නෙන් බැහැර අපගේ සබ්‍ර‍ම්සරුන් කෙරෙහි මෙන් මෙබඳු ක්‍ෂාන්තියක් ඇතැයි මම නො කියමි.

මහණෙනි, එබැවින් මෙහි ලා මෙසේ හික්මිය යුතු: අපගේ සබ්‍ර‍ම්සරුන් කෙරෙහි සිත් නහමක් ප්‍ර‍දුෂ්ට වෙත්වා යි. මහණෙනි, තොප විසින් මෙ සෙයින් ම හික්මිය යුතුයි.
