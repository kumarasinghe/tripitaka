ත්‍රිපිටකය » සූත්‍ර පිටකය » අඞ්‌ගුත්‌තර නිකාය » සත්තක නිපාතය » 5. මහායඤ්‌ඤ වර්ගය

# 7.1.5.7. සත්තමෙථුන සූත්‍රය

\[සැවැත්නිදාන යි\]

50\. එකල්හි ජානුස්සොණී බ්‍රාහ්මණ භාග්‍යවතුන් වහන්සේ කරා එළැඹියේ ය. එළැඹ භාග්‍යවතුන් වහන්සේ සමග සතුටු විය ... භාග්‍යවතුන් වහන්සේට තෙල කරුණ කී ය:

ශ්‍ර‍මණ භවද් ගෞතමයන් වහන්සේත් ‘බ්‍ර‍හ්මචාරියෙක්මි’යි ප්‍ර‍තිඥා කරන්නාහු දැ?යි.

බ්‍රාහ්මණය, යම් මැ පුඟුලකු ගෙණ මනාකොට කියනුයෙක් “අඛණ්ඩ වු අච්ඡිද්‍ර‍වූ අශබල වූ අකල්මාෂ වූ පරිපූර්‍ණ වූ පරිශුද්ධ වූ බ්‍ර‍හ්මචර්‍ය්‍ය පුරන්නේ ය”යි කියන්නේ නම් බ්‍රාහ්මණය, මනාකොට කියනුයේ තෙල කාරණය මා ගෙණ ම කියන්නේ ය. බ්‍රාහ්මණය මම මැ නොකඩ වූ නො සිදුරු වූ අශබල වූ අකල්මාෂ වූ පරිපූර්‍ණ වූ පරිශුද්ධ වූ බ්‍ර‍හ්මචර්‍ය්‍ය පුරමි යි.

භවද් ගෞතමයන් වහන්ස, බ්‍ර‍හ්මචර්‍ය්‍යයාගේ ඛණ්ඩ ඡිද්‍ර‍ ශබල (කබර) කල්මාෂ (පුල්ලි) කවරේ දැ යි?

(1) බ්‍රාහ්මණය, මෙ ලොව්හි ඇතැම් මහණෙක් හෝ බමුණෙක් හෝ ‘මනාකොට බ්‍ර‍හ්මචාරීයෙමි’යි පිළිණ කරන්නේ මාගමක් හා සමග ද්වයංද්වයසමාපත්තියට නො ම පැමිණෙන්නේ ය. වැලිදු මාගමක විසින් ඇඟඉළුම් පිරිමැඩුම් නැහැවීම් සම්බාහන ඉවසන්නේ ය. හේ එය ආස්වාද කරන්නේ ය. එය කැමැති වන්නේ ය. එයින් සතුටට පත් වන්නේ ය.

බ්‍රාහ්මණය, මෙ ද බ්‍ර‍හ්මචර්‍ය්‍යයාගේ ඛණ්ඩ ඡින්ද්‍ර ශබල කල්මාෂ වෙයි. බ්‍රාහ්මණය, මෙ තෙම මෛථුනසංයොගයෙන් සංයුක්ත වූයේ අපිරිසිදු බඹසර පුරන්නේ යයි ද ජාතියෙන් ජරාමරණයෙන් ශොකයෙන් පරිදෙවයෙන් දුකින් දොම්නසින් දැඩි ආයාසයෙන් නො මිදේ ය යි ද සසරදුකින් නො මිදේ යයි ද කියනු ලැබේ.

(2) තව ද බ්‍රාහ්මණය, මෙ ලොව්හි ඇතැම් මහණෙක් වේවයි බමුණෙක් වේවයි ‘මනාකොට බ්‍ර‍හ්මචාරීමි’යි ප්‍ර‍තිඥා කරන්නේ මාගමක හා සමග ද්වයංද්වයසමාපත්තියට නො ම සමවදනේ ය. මාගමක විසින් සිරිරු ඉලීම් පිරිමැඩුම් නැහැවීම් සම්බාහන නො ද ඉවසන්නේ ය. වැලිදු මාගමක හා සමග සිනා කථායෙන් සෙයි, ක්‍රීඩා කෙරෙයි. මහසිනා කෙරෙයි ...

(3) මාගමක හා සමග නො ද සිනාබසින් සෙයි, ක්‍රීඩා නො කෙරෙයි, මහ හසිතයෙන් නො සෙයි. වැලිදු සියැසින් මාගම්හුගේ ඇස පිළිවිද දක්නේ ය, බලන්නේ ය ...

(4) මාගම්හුගේ ඇස තම ඇසින් නො ද පිළිවිද දක්නේ ය. නො බලන්නේ ය. වැලිත් බිතින් පිටත්හි වේවයි පවුරින් පිටත්හි වේවයි සෙන්නා වූ හෝ බණන්නා වූ හෝ ගයන්නා වූ හෝ හඬන්නා වූ හෝ මාගමගේ ශබ්දය අසයි ...

(5) බිතින් මුවායෙහි වේවයි පවුරින් මුවායෙහි වේවයි සෙන්නා වු හෝ බණන්නා වූ හෝ ගයන්නා වූ හෝ හඬන්නා වූ හෝ මාගමගේ ශබ්දය නො ද අසයි. වැලිත් මාගමක හා සමඟ ඔහු විසින් පෙර කළ යම් හසිත ලපිත කීළිතයෝ වෙත් නම් එ හැම අනුස්මරණ කෙරෙයි ...

(6) ඔහු විසින් පෙර මාගමක හා සමඟ කළ යම් හසිත - ලපිත - කීළිතයෝ වෙත් නම් ඔවුන් නො ද අනුස්මරණය කෙරෙයි. වැලිත් පස්කම් ගුණෙන් සමර්පිත වූ සමන්වාගත වූ පරිචරණය කරණු ලබන ගැහැවියකු හෝ ගැහැවිපුතකු හෝ දක්නේ ය ...

(7) පස්කම් ගුණෙන් සමර්පිත වූ සමන්වාගත වූ පරිචරණය කරණු ලබන ගැහැවියකු හෝ ගැහැවිපුතකු හෝ නො දක්නේ ය. නො ලබන්නේ ය. වැලිත් “මම් මෙ ශීලයෙන් හෝ ව්‍ර‍තයෙන් හෝ තවුස්දමින් හෝ බඹසරින් ප්‍ර‍කට දෙවියෙකිම් හෝ අප්‍ර‍කට දෙවියෙකිම් හෝ වෙමි”යි අන්‍යතර දෙවනිකායක් පතා බ්‍ර‍හ්මචර්‍ය්‍ය පුරයි. හෙ එය ආස්වාද විසින් විඳියි. එය පතයි. එයින් ම සෑහීමට පැමිණෙයි.

බ්‍රාහ්මණය, මෙ ද බ්‍ර‍හ්මචර්‍ය්‍යයාගේ ඛණ්ඩ ද, ඡිද්‍ර ද, ශබල ද, කල්මාෂ ද වෙයි.

බ්‍රාහ්මණය, මෙතෙම අපරිශුද්ධ බ්‍ර‍හ්මචර්‍ය්‍යය පුරන්නේ යයි ද මෛථුනසංයොගයෙන් සංයුක්ත යයි ද ජාතියෙන් ජරාමරණයෙන් ශොකයෙන් පරිදෙවයෙන් දුකින් දොම්නසින් දැඩි ආයාසයෙන් නො මිදේ යයි කියනු ලැබේ. වර්ත්තදුක්ඛයෙන් නො මිදේ යයි කියමි.

බ්‍රාහ්මණය, මම යම් තාක් මෙ සප්ත මෛථුන සංයොගයන් කෙරෙහි තමන් තුළ අප්‍ර‍හීණ යම් ම මෛථුන සංයොගයන් නුවණින් දිටිම් ද, බ්‍රාහ්මණය, ඒතාක් දෙවියන් සහිත මරුන් සහිත බඹුන් සහිත ලොව්හි, මහණබමුණන් සහිත දෙවිමිනිසුන් සහිත ප්‍ර‍ජාව කෙරෙහි “අනුත්තර සම්‍යක්සම්බොධිය අවබොධ කෙළෙමි”යි ප්‍ර‍තිඥා නො ම කෙළෙමි.

බ්‍රාහ්මණය, යම් කලෙක මම මේ සප්තමෛථුනසංයොගයන් කෙරෙහි තමන් තුළ අප්‍ර‍හීණ යම් මැ මෛථුනසංයෝගයක් නො ම දිටිම් ද, බ්‍රාහ්මණය, එකල්හි මම දෙවියන් සහිත මරුන් සහිත බඹුන් සහිත ලොකයෙහි, මහණබඹුණන් සහිත දෙවිමිනිසුන් සහිත ප්‍ර‍ජාව කෙරෙහි “අනුත්තර සම්‍යක් සම්බොධිය අවබොධ කෙළෙමි”යි පිළිණ කෙළෙමි.

මාගේ චිත්තවිමුක්තිය අකොප්‍ය ය, මෙ අන්තිම ජාතිය යි. දැන් පුනර්භවයෙක් නැතැ යි මට ඥානදර්‍ශනය ද උපනැ යි.

මෙසේ වදාළ කල්හි ජාණුස්සොණී බ්‍රාහ්මණ භාග්‍යවතුන් වහන්සේට තෙල කී ය. මා අද පටන් කොට දිවිහිමියෙන් සරණ ගිය උවසු කොට ධරණසේක්වා යි.
