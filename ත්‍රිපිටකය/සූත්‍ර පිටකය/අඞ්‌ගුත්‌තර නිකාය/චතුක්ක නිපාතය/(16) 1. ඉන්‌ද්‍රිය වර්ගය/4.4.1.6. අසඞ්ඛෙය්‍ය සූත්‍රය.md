ත්‍රිපිටකය » සූත්‍ර පිටකය » අඞ්‌ගුත්‌තර නිකාය » චතුක්ක නිපාතය » (16) 1. ඉන්‌ද්‍රිය වර්ගය

# 4.4.1.6. අසඞ්ඛෙය්‍ය සූත්‍රය

6\. මහණෙනි, මේ මේ කල්පය පිළිබඳ සතර අසඞ්ඛෙය්‍ය කෙනෙක් වෙති. කවර සතර කෙනෙක යත්:

මහණෙනි, යම් කලෙක්හි කප නස්නේ ද, මෙතෙක් වර්‍ෂ කෙනෙක කියා හෝ මෙතෙක් වර්‍ෂශතයෙක කියා හෝ මෙතෙක් වර්‍ෂසහස්‍රයෙක කියා හෝ මෙතෙක් වර්‍ෂශතසහස්‍රයෙක කියා හෝ එය ගණනට සුකර නො වේ.

මහණෙනි, යම් කලෙක කප සංවර්‍තව සිටුනේ ද, වර්‍ෂ මෙතෙකැ යි කියා හෝ වර්‍ෂශත මෙතෙකැයි කියා හෝ වර්‍ෂසහස්‍ර මෙතෙකැ යි කියා හෝ වර්‍ෂශතසහස්‍ර මෙතෙකැයි කියා හෝ එය ගණනට සුකර නො වේ.

මහණෙනි, යම් කලෙක කප වැඩේ ද, වර්‍ෂ මෙතෙකැ යි හෝ වර්‍ෂශත මෙතෙකැයි හෝ වර්‍ෂසහශ්‍ර මෙතෙකැ යි හෝ වර්‍ෂශතසහශ්‍ර මෙතෙකැ යි හෝ එය ගණනට සුකර නො වේ.

මහණෙනි, යම් කලෙක කප විවර්‍ත ව සිටුනේ ද, මෙතෙක් වර්‍ෂයැ යි හෝ මෙතෙක් වර්‍ෂශතය යි හෝ මෙතෙක් වර්‍ෂසහස්‍රය යි හෝ මෙතෙක් වර්‍ෂශතසහස්‍රය යි හෝ එය ගණනට සුකර නො වේ.

මහණෙනි, මේ කල්පයාගේ සතර අසඞ්ඛෙය්‍යයෝ යි.
