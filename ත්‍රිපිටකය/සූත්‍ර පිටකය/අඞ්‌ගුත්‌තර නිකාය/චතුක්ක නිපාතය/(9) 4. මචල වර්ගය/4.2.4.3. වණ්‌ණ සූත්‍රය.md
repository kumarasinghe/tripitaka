ත්‍රිපිටකය » සූත්‍ර පිටකය » අඞ්‌ගුත්‌තර නිකාය » චතුක්ක නිපාතය » (9) 4. මචල වර්ගය

# 4.2.4.3. වණ්‌ණ සූත්‍රය

33\. මහණෙනි, සතර කරුණෙකින් සමන්වාගත පුද්ගල ගෙණැර තැබුවක් සෙයින් නිරයෙහි නික්‍ෂිප්ත ය. කවර සතර කරුණෙන යත්:

නො විමසා නො බැස ගෙණ වර්‍ණනාර්‍හ නො වන්නහුගේ ගුණ කියයි. නො විමසා නො බැස ගෙණ වර්‍ණනාර්‍හයාගේ අගුණ කියයි. නො විමසා නො බැස ගෙණ නො පැහැදිය යුතු කරුණෙහි පහදියි. නො විමසා නො බැසගෙණ පැහැදිය යුතු කරුණෙහි නො පහදියි.

මහණෙනි, මේ සතර කරුණින් සමන්වාගත පුද්ගල ගෙණ ඇර තැබුවක් මෙන් නිරයෙහි බැහුනේ ය.

මහණෙනි, සතර කරුණෙකින් සමන්වාගත පුද්ගල ගෙණ ඇරැ තැබුවක් සෙයින් ස්වර්‍ගයෙහි නික්‍ෂිප්ත ය. කවර සතර කරුණෙන යත්:

විමසා බැස ගෙණ අවර්‍ණනාර්‍හයාගේ අගුණ කියයි. විමසා බැස ගෙණ වර්‍ණනාර්‍හයාගේ ගුණ කියයි. විමසා බැස ගෙණ නො පැහැදිය යුතු තැන නොපහදී. විමසා බැසගෙණ පැහැදිය යුතු තැන පහදී.

මහණෙනි, මේ සතර කරුණෙන් සමන්වාගත පුද්ගල ගෙණැරැ තැබුවක් සෙයින් ස්වර්‍ගයෙහි නික්‍ෂිප්තය.
