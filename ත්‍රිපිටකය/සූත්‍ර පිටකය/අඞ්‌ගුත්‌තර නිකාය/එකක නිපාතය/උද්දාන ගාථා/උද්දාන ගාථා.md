ත්‍රිපිටකය » සූත්‍ර පිටකය » අඞ්‌ගුත්‌තර නිකාය » එකක නිපාතය » උද්දාන ගාථා

# උද්දාන ගාථා

1\. ඤාණසමනුපස්සනායෙන් දක්නා හෙයින් පරමවිශුද්ධදර්ශී වූ සර්වඥයන් වහන්සේ විසින් පවර අඞ්ගුත්තරනිකායෙහි ලා නිපාතයෝ එකොලොස් දෙනෙක් වදාරණ ලදහ. ආදිය පටන් කොට ඒ නිපාතයන් උදාන ගාථා විසින් අසව:

2\. ස්ත්‍රීරූපය, පුරුෂරූපය, පඤ්චනීවරණසූත්‍රයෝය, අකම්මනියාදී පසය, අදන්තවිශේෂණය පටන් කොට චිත්තසූත්‍ර පසය. (මෙහි ප්‍රථම වර්ගයෙහි ස්ත්‍රීරූපාදී පසෙක, පුරුෂරූපාදී පසෙක යි සූත්‍ර දසයෙක, ද්වීතීයවර්ගයෙහි පංචනීවරණයන්ගේ උත්පාද අනුත්පාද භේදයෙන් සූත්‍ර දසයෙක, තෘතීයවර්ගයෙහි චිත්තයාගේ අකර්‍මණ්‍යාදි භේදයෙන් සූත්‍ර දසයෙක, චතුර්ථවර්ගයෙහි චිත්තයාගේ අදාන්තාදී භේදයෙන් සූත්‍ර දසයෙක යි මේ හැම සමසතලිසෙක.)

3–4. සූක, පදුට්ට, රහද, ඵන්දන, ලාහු පරිවත්ත, පභසසර සූත්‍රයෝ ය. ආසේවති – භාවෙති – මනසිකරෝති යී තුන් සූත්‍රයෝ ය. ‘අකුසලභාගියා – කුසලභාගියා’යි ‘භාගි’ භාගයෙන් ගත් අන්‍ය සූත්‍රයෝ දෙදෙනෙක. ‘උප්පජ්ජන්ති’ ‘පරිහානි’ ‘අතත්තාය – අසම්මොසාය’ යන පද භේදයෙන් ගත් සූත්‍රයෝ ය. පර්‍ය්‍යවසානසූත්‍රයෙහි එන ‘අනුයෝගෝ අකුසලානං’ යනාදී තෙල සතර මුඛයෝ චතුකොටි නම් වෙති. ඔහු ‘නාහන් භික්ඛවේ’ යනාදී හැම සූත්‍රයෙහි නම් විසින් වැටෙති.

(මෙහි දසවන වර්ගයෙහි දෙතිස්වන සූත්‍රය අවසන් කොට හැම සූත්‍ර පැවසිනි. ‘පභස්සර’ සූත්‍රයෝ නම්: පස්වන සවන දෙවර්ගයෙහි අග හා මුල හා එන සතර සූත්‍රයෝ යි. ‘උප්පජ්ජන්ති’ යන ක්‍රියායෙන් ගත් සූත්‍රයෝ නම්: සවන වර්ගයෙහි අටවන සූත්‍රය පටන් කොට අටවන වර්ගයෙහි පස්වන සූත්‍රය අවසන් කොට එන සූත්‍රයෝ ය. අටවන වර්ගයෙහි සවන සූත්‍රය පටන් කොට පරිහාණි සූත්‍ර කියත් ම ව්‍යතිරේක වශයෙන් වුද්ධිසූත්‍රයෝත් සඞ්ගෘහිත වෙත්නු යි ඔහු එහි ම ඇතුළත් වෙති. ‘අනත්ථාය – අසම්මොසාය’ යන පදභේදයෙන් ගත් සූත්‍ර රාශියෙහි දු ව්‍යතිරේඛපක්ෂය ඇතුළත් වේ. “අනුයොගො අකුසලානං, අනනුයොගො කුසලානං, අනුයොගො කුසලානං, අනනුයොගො අකුසලානං” යන සතර කෙලෙක් පර්‍ය්‍යවසාන සූත්‍රයෙහි ඇත. එයින් ‘චතුකොටි’ නමි. “නාහං භික්ඛවේ අඤ්ඤං එකධම්මම්පි සමනුපස්සාමි” යනාදී මුල කියූ සූත්‍රජාතය හැම ම එනමින් ගත් සේ කීහ. එයින් ම ඒ චතුකොටිය සර්වවර්තතී වෙයි.)

5\. ‘අධම්ම – අවිනය’ දෙපදයෙන් එන සූත්‍ර ය, ‘භාසිත – ආචිණ්න’ දෙපදයෙනුදු පස්වන ‘පඤ්ඤත්ත’ පදයෙනුදු ගත් සූත්‍රය. ‘ආපත්ති – ලහුක – දුට්ඨුල්ල’ යන පදභේදයෙන් ගත් සූත්‍ර ය. ‘සාවසෙස – අනවසෙස’ ආදී ක්‍රමයෙන් වෙන් කොට ගත් සූත්‍ර ය.

6.(තෙලෙස්වන වර්ගයෙහි මුල) ‘පුග්ගල’ පදයෙන් යුත් සූත්‍ර ය. (එහි අග) ‘සාරිපුත්ත’ පදයෙන් ගත් සූත්‍ර ය. එසෙයින්ම ‘එතදග්ග’ පාළියෙහි එන සූත්‍ර ය. අට්ඨානපාළි සූත්‍ර ය, ‘නිබ්බිදාය – සම්බෝධාය’ යන පෙදෙන් බිඳි සූත්‍ර ය. ‘අනුප්පන්න – කුසල’ යන පෙදෙන් බිඳි සූත්‍ර ය. (මෙහි ද අනුප්පන්න අකුසල’ ආදී ව්‍යතිරෙක පක්ෂය ද ඇතුළති)

7\. ‘මිච්ඡාදිට්ඨි පවඩ්ඪති’ ‘යෙනෙවං සත්තා’ ‘අසද්ධම්මා වුට්ඨාපෙත්වා’ යන ආදී පෙදෙන් බිදී සූත්‍ර ය. ‘මහාසාවජ්ජං’ යන මෙහිදු ‘ඛිපං ඔඩෙඩය්‍ය’ යන මෙහිදු ‘සාවජ්ජං, ඛිපං’ යන දෙපෙදෙන් බිඳි සූත්‍ර දෙක ය. ‘දුරක්ඛාතෙ’ යන පෙදෙන් බිඳි සූත්‍ර ය .එහිදු ‘යඤ්ච සමාදපෙති’ යන පෙදෙන් බිඳි සූත්‍ර ය.

8\. ‘මනුස්සෙසු’ යන පෙදෙන් බිඳි සූත්‍ර ය. ‘මජ්‌ඣිමෙසු’ යන පෙදෙන් බිඳි සූත්‍ර ය. ‘පඤ්ඤාවන්තො’ යන පෙදෙන් බිඳි සූත්‍ර ය. ‘අරියෙන පඤ්ඤා – චක්ඛුනා’ යන පෙදෙන් බිඳි සූත්‍ර ය. (තථාගතං දස්සනාය – ධම්මවිනයං සවණාය – ධම්මං ධාරෙන්ති යන) දර්ශන ශ්‍රවණධාරණයෙන් වෙන් කළ සූත්‍ර ය. (අත්ථං උපපරික්ඛන්ති – අත්ථමඤ්ඤාය මෙහි) උපපරික්ඛණයෙන් බිඳි සූත්‍රය හා ‘අත්ථමඤ්ඤාය’ යන පෙදෙන් බිඳි සූත්‍ර ය.

9\. ‘සංවිජ්ජන්ති’ මෙහි සංවේගයෙන් බිඳි සූත්‍ර ය. ‘යේ සංවිග්ගා’ යන ‘සංවිග්ග’ පෙදෙන් බිඳි සූත්‍ර ය. ‘වවස්සග්ගාරම්මණං’ යන පෙදෙන් බිඳි සූත්‍ර ය. ‘යේ අන්නග්ගරසග්ගානං’ යන පෙදෙන් බිඳි සූත්‍ර ය. ‘යේ අත්ථරසස්ස’ යන පෙදෙන් බිඳි සූත්‍ර ය.

10\. ‘මනුස්සා චුතා’ මෙයින් බිඳි දෙසූත්‍ර ය. ‘දෙවා චුතා’ මෙයින් බිඳි දෙසූත්‍ර ය. ‘නිරයා චුතා’ මෙයින් බිඳි දෙසූත්‍ර ය. ‘තිරච්ජානයොනියා චුතා’ මෙයින් බිඳි දෙසූත්‍ර ය. ‘පෙත්තිවිසයා චුතා’ මෙයින් බිඳි දෙසූත්‍ර ය යන මේ සූත්‍ර “සෙය්‍යථාපි ... ජම්බුදීපෙ” ආදීන් වදාළ කරුණු හා සසඳා ගන්නේය.

11\. ‘අරඤ්ඤෙ – පිණ්ඩපාත – පාංසුකුල – ධම්මකථික – විනය’ යන පෙදෙන් බිඳි සූත්‍ර ය. ‘බාහුසච්චං ථාවරෙය්‍යං’ යි දෙ පෙදෙන් ගත් දෙසූත්‍ර ය, ‘ආකප්පසම්පන්න පරිවාරසම්පන්න’ යි ‘සම්පන්න’ යන පෙදෙන් බිඳි සූත්‍රයෝ දෙදෙනෙක.

12\. ‘පරිවාර – ඣාන – මෙත්තා’ යන පෙදෙන් බිඳි සූත්‍රය. උත්ථානය වදාළ සූත්‍රය හා ‘ඡන්දසමාධිපධාන ... යි ‘පධාන’ පෙදෙන් බිඳි සූත්‍ර හා ඉන්ද්‍රිය – බල – බොජ්ඣඞ්ග සූත්‍ර ය . ‘සම්මාදිට්ඨිං භාවෙති’ ආදී මාර්ග සූත්‍ර ය. ‘තානි අභිභුය්‍ය’ ආදීන් වදාළ ‘අභිභායතන’ සූත්‍ර ය. විමොක්ඛසූත්‍ර හා ‘ආපොකසිණා’ දී කසිණ සූත්‍ර ය.

13.සඤ්ඤාසූත්‍රයෝ දෙවර්ගයෙක. ‘බුද්ධානුස්සුති’ ආදී අනුස්සති සූත්‍ර ය. ‘මෙත්තාසහගතං’ යනාදී සහගත සූත්‍ර හා වර්ගය යොදා ගන්නේය. මේ අච්‌ඡරාසඞ්‌ඝාත වර්ගය යි. ‘මහාසමුදෝ – සංවෙගාය – පස්සම්භති – අකුසලාධම්මා – කුසලා ධම්මා’ යන පෙදෙන් බිඳි සූත්‍ර ය.

14–15–16. ‘අවිජ්ජා’ පෙදෙන් බිඳි සූත්‍ර ය, ‘පඤ්ඤාපභෙදාය’ පෙදෙන් බිඳි සූත්‍ර ය, ‘අනෙකධාතුපටිවෙධො’ පෙදෙන් බිඳි සූත්‍ර ය, මේ සියුපිළිසැඹියා කී සූත්‍ර යි. ‘සොතාපත්තිඵලසච්ඡිකිරියාය’ ආදීන් වදාළ ‘ඵල’ පදයෙන් බිඳි සූත්‍ර ය. ‘පඤ්ඤාපටිලාභාය’ ආදීන් වදාළ ‘පටිලාභ – වුද්ධි – වෙපුල්ල – මහා – පුථු – විපුල – ගම්භිර – අසාමන්තා – භූරි – බාහුල්ල – සීඝ – ලහු – භාසු – ජවන – තික්ඛ – නිබ්බේධික’ යන පෙදෙන් බිඳි සූත්‍ර ය. ‘න පරිභුඤ්ජන්ති – අපරිභුත්තං – පරිහීනං – විරද්ධං – තෙ ..පමාදීංසු’ යන පෙදෙන් (අන්වය ව්‍යතිරෙක වශයෙන්) බිඳි සූත්‍ර ය. ‘අනාසේවිතං – අභාවිතං – අබහුලීකතං’’ යන පෙදෙන් (අන්වය ව්‍යතිරෙක වශයෙන්) බිඳි සූත්‍ර ය. ‘අනභිඤ්ඤාතං – අපරිඤ්ඤාතං’ යන පෙදෙන් (අන්වය ව්‍යතිරෙක වශයෙන්) බිඳි සූත්‍රය. නැවත “අසවච්ඡිකතං’ යන පෙදෙන් (අන්වය ව්‍යතිරෙක වශයෙන්) බිඳි සූත්‍ර ය.

ප්‍රථමනිපාත යි.
