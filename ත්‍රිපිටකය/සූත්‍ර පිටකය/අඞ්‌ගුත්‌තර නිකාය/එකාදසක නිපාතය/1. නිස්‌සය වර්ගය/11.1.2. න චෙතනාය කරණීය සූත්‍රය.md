ත්‍රිපිටකය » සූත්‍ර පිටකය » අඞ්‌ගුත්‌තර නිකාය » එකාදසක නිපාතය » 1. නිස්‌සය වර්ගය

# 11.1.2. න චෙතනාය කරණීය සූත්‍රය

මහණෙනි, සිල්සපන් සිල්වත්හට ‘මට අවිප්‍ර‍තිසාරය උපදීවා’යි චෙතනායෙන් කර්‍තව්‍යයෙක් නැත. මහණෙනි, සිල්පහන් සිල්වත්හට අවිප්‍ර‍තිසාරය උපදනේය යන, තෙල ධර්මතාහෙයිනි.

මහණෙනි, අවිප්‍ර‍තිසාරය අතියහුට ‘මට ප්‍රමොදය උපදීවා’යි චෙතනායෙන් කර්‍තව්‍යයෙක් නැත. මහණෙනි, අවිප්‍ර‍තිසාරය ඇතියහුට ප්‍රමොදය උපදනේය යන තෙල ධර්මතා හෙයිනි.

මහණෙනි, ප්‍ර‍මුදිතයාහට ‘මට ප්‍රීතිය උපදීවා’යි චෙතනායෙන් කර්‍තව්‍යයෙක් නැත. මහණෙනි, ප්‍ර‍මුදිතයාහට ප්‍රීතිය උපදීය යන, තෙල ධර්මතා හෙයිනි.

මහණෙනි, ප්‍රීතමනස් ඇත්තාහට ‘මාගේ නාමකාය සන්හිඳේවා’යි චෙතනායෙන් කටයුතු නැත. මහණෙනි, ප්‍රීතමනස්කයාගේ කය සන්හිඳෙන්නේ ය යන තෙල ධර්මතා හෙයිනි.

මහණෙනි, සන්හුන් කය ඇතියහුට ‘සුඛවෙදනා විඳිනෙම්ව’යි චෙතනායෙන් කරණී නැත. මහණෙනි, සන්හුන් කය ඇතියහුට සුඛය උපදනේ ය යන තෙල ධර්මතා හෙයිනි.

මහණෙනි, සුඛ ඇතියහුට‘මාගේ සිත සමාධි වේවා’යි චෙතනායෙන් කරණී නැති. මහණෙනි, සුඛ ඇතියහුගේ සිත සමාහිත වේ ය යන තෙල ධර්මතායෙක.

මහණෙනි, සමාධිගත සිත් ඇත්තාහට ‘යථාභූත ව දන්මි දක්මි’යි චෙතනායෙන් කරණී නැති. මහණෙනි, සමාධිගත සිතැතියේ යථාභූත ව දන්නේ දක්නේ ය යන තෙල ධර්මතායෙක.

මහණෙනි, යථාභූත ව දන්නා දක්නාහට ‘සසරට කලකිරෙමි’යි චෙතනායෙන් කරණී නැති. මහණෙනි, යථාභූත ව දන්නේ දක්නේ සසර කලකිරෙයි යන, තෙල ධර්මතායෙක.

මහණෙනි, නිර්වේදයට පැමිණියහුට ‘විරාගයට පැමිණෙමි’යි චෙතනායෙන් කරණී නැති. මහණෙනි, නිර්විග්න වූයේ නො ඇලේ යන තෙල ධර්මතායෙක.

මහණෙනි, විරක්තයාහට ‘විමුක්තිඥානදර්‍ශනය පසක් කෙරෙමි’යි චෙතනායෙන් කරණී නැති. මහණෙනි, විරක්ත වූයේ විමුක්තිඥානදර්ශන පසක් කෙරේ යන, තෙල ධර්මතායෙකි.

මහණෙනි, මෙසේ විරාගය විමුක්තිඥානදර්ශනය අර්ථ කොට ඇත. විමුක්තිඥානදර්ශනය අනුසස් කොට ඇත. නිර්වේදය විරාගය අර්ථ කොට විරාගය අනුසස් කොට ඇත. යථාභූතඥානදර්ශනය නිර්‍වෙදය අර්ථ කොට නිර්වේදය අනුසස් කොට ඇත. සමාධිය යථාභූතඥානදර්ශනය අර්ථ කොට යථාභූතඥානදර්ශනය අනුසස් කොට ඇත. සුඛය සමාධිය අර්ථ කොට සමාධිය අනුසස් කොට ඇත. ප්‍රශ්‍ර‍බ්ධිය සුඛය අර්ථ කොට සුඛය අනුසස් කොට ඇත. ප්‍රීතිය ප්‍රශ්‍ර‍බ්ධිය අර්ථ කොට ප්‍රශ්‍ර‍බ්ධිය අනුසස් කොට ඇත.

ප්‍රමොදය ප්‍රීතිය අර්ථ කොට ප්‍රීතිය අනුසස් කොට ඇත. අවිප්‍ර‍තිසාරය ප්‍රමොදය අර්ථ කොට ප්‍රමොදය අනුසස් කොට ඇත. කුශලශීලයෝ අවිප්‍ර‍තිසාරය අර්ථ කොට අවිප්‍ර‍තිසාරය අනුසස් කොට ඇත.

මහණෙනි, මෙසේ ධර්මයෝ ම ධර්මයන් පවත්වන්නාහ. ධර්මයෝ ම මෙ ත්‍රෛභූමික වර්තතීරයෙන් නිර්‍වාණ සඞ්ඛ්‍යාත පාරිමතීරයට යනු සඳහා ධර්මයන් ද පුරන්නාහයි.
