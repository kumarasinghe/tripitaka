ත්‍රිපිටකය » සූත්‍ර පිටකය » අඞ්‌ගුත්‌තර නිකාය » අට්ඨක නිපාතය » (9) 4. සති වර්ගය

# 8.1.9.8. අප්‌පසාදප්පසාද සූත්‍රය

(සැවැත්නිදාන යි)

මහණෙනි, අටඟෙකින් සමන්වාගත මහණහට උපාසකයෝ කැමැති වෙත් නම් අප්‍ර‍සාදය දන්වන්නාහ. කවර අටඟෙකින් යත්:

ගිහියනට අලාභය පිණිස උත්සාහ කෙරෙයි. ගිහිනට අනර්ථය පිණිස උත්සාහ කෙරෙයි. ගිහිනට ආක්‍රොෂ කෙරෙයි, පරිභව කෙරෙයි, ගිහියන් ගිහියන් හා බිඳුවයි. බුදුන්ගේ අයුණු කියයි, දහම්හි අයුණු කියයි, සඟුන්ගේ අයුණු කියයි, අගොචරයෙහිදු ඔහු දකිති. මහණෙනි, මේ අටඟින් සමන්වාගත මහණහට උපාසකයෝ කැමැති වන්නාහු නම් අප්‍ර‍සාදය දන්වන්නාහ.

මහණෙනි, දහම් අටකින් සමන්වාගත මහණහට උපාසකයෝ කැමැති වෙත් නම් ප්‍ර‍සාදය දන්වන්නාහ. කවර අටකරුණෙකින යත්:

ගිහීයන්ගේ අලාභය සඳහා උත්සාහ නො කෙරෙයි. ගිහීනට අනර්ත්වය සඳහා උත්සාහ නො කෙරෙයි. ගිහීනට ආක්‍රොෂ නො කෙරෙයි, පරිභව නො කෙරෙයි, ගිහියන් ගිහියන් හා නො බිඳුවයි, බුදුන්ගේ ගුණ කියයි, දහම්හි ගුණ කියයි, සඟුන්ගේ ගුණ කියයි, ගොචරස්ථානයෙහිදු ඔහු දකිති. මහණෙනි, උපාසකයෝ කැමැති වෙත් නම් මේ අටකරුණින් සමන්වාගත මහණහට ප්‍ර‍සාදය දන්වන්නාහු යි.
