ත්‍රිපිටකය » සූත්‍ර පිටකය » අඞ්‌ගුත්‌තර නිකාය » අට්ඨක නිපාතය » (9) 4. සති වර්ගය

# 8.1.9.4. මහාචොරඞ්ග සූත්‍රය

(සැවැත්නිදාන යි)

මහණෙනි, අටඟෙකින් සමන්වාගත මහසොර වහා අවසානයට පැමිණෙයි, චිරස්ථිතික නො වෙයි. කවර අටෙකින යත්:

නො පහරනුවහට පහර දෙයි, නිඃශෙෂ කොට ගනියි, ස්ත්‍රිය නසයි. කුමරිය දුෂණ කෙරෙයි, පැවිද්දා පැහැර ගනියි, රාජභාණ්ඩාගාරය පැහැර ගනියි, ඉතා නුදුරෙහි සොරකම් කෙරෙයි, නිධානයෙහි (ලද දෙය පරලොව තකා දක්ෂිණාර්භයන් වෙත් පිදීමෙහි) දක්ෂ නො වේ. මහණෙනි, මේ අටඟින් සමන්වාගත මහසොර වහා ගැනුමට යෙයි, චිරස්ථිතික නො වේ.

මහණෙනි, අටඟෙකින් සමන්වාගත මහසොර වහා අවසානයට නො යෙයි, චිරස්ථිතික වෙයි. කවර අටකින යත්:

නො පහරනුව හට නො පහරයි, නිඃශෙෂකොට නො ගනියි, ස්ත්‍රිය නො නසයි, කුමරිය දුෂණ නො කරයි, පැවිද්දා වොලො ගැනුම් නො කෙරෙයි, රාජකොෂය වොලො ගැනුම් නො කෙරෙයි, ඉතා නුදුරෙහි සොරකම් නො කෙරෙයි, නිධානයෙහි කුශල වේ, මහණෙනි, මේ අටඟින් සමන්වාගත මහසොර වහා ගැනුමට නො යෙයි, චිරස්ථිතික වේ.
