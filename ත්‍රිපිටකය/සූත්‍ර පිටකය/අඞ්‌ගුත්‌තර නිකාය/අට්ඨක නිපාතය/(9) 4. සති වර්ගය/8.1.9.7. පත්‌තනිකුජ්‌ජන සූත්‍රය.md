ත්‍රිපිටකය » සූත්‍ර පිටකය » අඞ්‌ගුත්‌තර නිකාය » අට්ඨක නිපාතය » (9) 4. සති වර්ගය

# 8.1.9.7. පත්‌තනිකුජ්‌ජන සූත්‍රය

(සැවැත්නිදාන යි)

මහණෙනි, අටඟින් සමන්වාගත උපාසකයාහට සඞ්ඝ තෙමේ කැමැති වේ නම් පත්තනික්කුජ්ජන කර්‍මය කරන්නේ ය. කවර අටඟෙකින් යත්:

භික්ෂූන්ගේ අලාභය පිණිස උත්සාහ කෙරෙයි. භික්ෂූන්ගේ අනර්ථය පිණිස උත්සාහ කෙරෙයි. භික්ෂූන්ගේ අවාසය පිණිස උත්සාහ කෙරෙයි, භික්ෂූන්ට ආක්‍රොෂ කෙරෙයි, පරිභව කෙරෙයි, මහණුන් මහණුන් හා බිඳුවයි. බුදුන්ගේ අයුණු කියයි, දහම්හි අයුණු කියයි, සඟුන්ගේ අයුණු කියයි. මහණෙනි, මේ අටඟින් සමන්වාගත උපාසකයාහට කැමැති වේ නම් සඞ්ඝයා පත්තනික්කුජ්ජන කර්‍මය (පිඬුවා නො පිළිගැනුම්) කරන්නේ ය.

මහණෙනි, අටඟෙකින් සමන්වාගත උපාසකයාහට කැමැති වේ නම් සඞ්ගයා පත්ත උක්කුජ්ජන කර්‍මය කරන්නේ ය. කවර අටඟෙකින් යත්:

භික්ෂූන්ගේ අලාභය පිණිස උත්සාහ නො කෙරෙයි, භික්ෂූන්ට අනර්ථය පිණිස උත්සාහ නො කෙරෙයි. භික්ෂූන්ට අවාසය පිණිස උත්සාහ නො කෙරෙයි. භික්ෂූන්ට ආක්‍රොෂ නො කෙරෙයි, පරිභව නො කෙරෙයි. භික්ෂූන් භික්ෂූන් හා නො බිඳුවයි, බුදුන්ගේ ගුණ වනයි. දහම්හි ගුණ වනයි. සඟුන්ගේ ගුණ වනයි. මහණෙනි, මේ අටඟින් සමන්වාගත උපාසකයාහට කැමැති වේ නම් සඞ්ඝයා පත්ත උක්කුජ්ජන කර්‍මය කරන්නේ යි.
