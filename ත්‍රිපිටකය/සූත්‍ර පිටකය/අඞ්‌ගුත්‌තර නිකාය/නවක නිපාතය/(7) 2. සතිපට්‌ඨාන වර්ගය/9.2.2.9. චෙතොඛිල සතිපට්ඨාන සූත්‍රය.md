ත්‍රිපිටකය » සූත්‍ර පිටකය » අඞ්‌ගුත්‌තර නිකාය » නවක නිපාතය » (7) 2. සතිපට්‌ඨාන වර්ගය

# 9.2.2.9. චෙතොඛිල සතිපට්ඨාන සූත්‍රය

(සැවැත්නිදාන යි)

මහණෙනි, මේ චෙතොඛිලයෝ (චිත්තයාගේ ස්තබ්ධභාවයෝ) පස්දෙනෙකි. කවර පස් දෙනෙක යත්:

මහණෙනි, මෙ සස්නෙහි මහණ ශාස්තෘෘන් වහන්සේ කෙරෙහි සැක කරයි, විචිකිච්ඡා කරයි. අධිමොක්ෂ (ඇලීම) නො කරයි, නො පහදියි. මහණෙනි, යම් මහණෙක් ශාස්තෘෘන් වහන්සේ කෙරෙයි සැක කරන්නේ ද, විචිකිච්ඡා කරන්නේ ද, අධිමොක්ෂ නොකරන්නේ ද, නො පහදනේ ද, ඔහු සිත ආතාපය (වීර්යය) පිණිස අනුයොගය (යෙදීම) පිණිස සතතභාවය පිණිස ප්‍රධන්වීර්යය පිණිස නො නැමෙයි. යමක්හුගේ සිත ආතාපය පිණිස අනුයොගය පිණිස සතතභාවය පිණිස ප්‍රධන් වීර්යය පිණිස නො නැමේ නම් මේ පළමු චෙතොඛිල යි.

තවද මහණෙනි, මහණ ධර්‍මයෙහි ශඞ්කා කෙරෙයි … සඞ්ඝයා කෙරෙහි ශඞ්කා කෙරෙයි … ශික්ෂාව කෙරෙහි ශඞ්කා කෙරෙයි … සබ්‍රම්සරුන් කෙරෙහි කිපියේ නො සතුටු සිතැතියේ ගැටුණු සිතැතියේ ඛිල ජාත වෙයි. (කණුවක් මෙන් තදගති ඇතියේ වෙයි.) මහණෙනි, යම් ම මහණෙක් සබ්‍රම්සරුන් කෙරෙහි කිපියේ නො සතුටු සිතැතියේ ගැටුණු සිතැතියේ ඛිලජාත වේ නම් ඔහු සිත ආතාපය (කෙලෙස් තවන වීර්යය) පිණිස අනුයොග (පුනපුනා යෙදීම) පිණිස සතතභාවය පිණිස ප්‍රධන් වීර්යය පිණිස නො නැමෙයි. යමක්හුගේ සිත ආතප්පය පිණිස අනුයොගය පිණිස සතතභාවය පිණිස ප්‍රධන් වීර්යය පිණිස නො නැමේ නම් මේ පස්වන චෙතොඛිල යි. මහණෙනි, මේ පඤ්ච චෙතොඛිල යි.

මහණෙනි, මේ පඤ්ච චෙතොඛිලයන්ගේ ප්‍රහාණය පිණිස මේ සතර සතිපට්ඨාන වැඩිය යුතු යි.
