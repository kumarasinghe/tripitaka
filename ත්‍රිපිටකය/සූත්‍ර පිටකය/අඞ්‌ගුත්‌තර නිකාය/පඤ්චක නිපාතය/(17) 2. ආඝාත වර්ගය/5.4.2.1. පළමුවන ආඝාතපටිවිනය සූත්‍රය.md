ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (17) 2. ආඝාත වර්ගය

# 5.4.2.1. පළමුවන ආඝාතපටිවිනය සූත්‍රය

\[සැවැත්නිදාන යි\]

11\. මහණෙනි, යම් අරමුණෙක්හි මහණක්හට උපන් ආඝාතය (ද්වෙෂය) සර්වප්‍රකාරයෙන් දුරුකටයුතු වේ නම්, එබඳු වූ මේ ආඝාතපටිවිනය (උපාය) යෝ පස්දෙනෙකි. කවර පස්දෙනෙක යත්:

මහණෙනි, යම් පුද්ගලයකු කෙරෙහි ආඝාතය උප‍දනේ වේ නම්, එ පුද්ගලයා කෙරෙහි මෛත්‍රිය (ත්‍රික චතුෂ්කධ්‍යාන වශයෙන්) භැවියැ යුතු. මෙසෙයින් එ පුඟුල් කෙරෙහි උපන් ආඝාතය දුරැලිය යුතු යි.

මහණෙනි, යම් පුද්ගල‍යකු කෙරෙහි ආඝාතය උපදනේ වේ නම්, එ පුඟුල් කෙරෙහි කරුණා භැවියැ යුතු. මෙසෙයින් එ පුඟුල් කෙරෙහි උපන් ආඝාතය දුරැලිය යුතු.

මහණෙනි, යම් පුද්ගල‍යකු කෙරෙහි ආඝාතය උපදනේ වේ නම්, එ පුඟුල් කෙරෙහි උපෙක්ෂාව (චතුර්ථධ්‍යානවශයෙන්) වැඩිය යුතු. මෙසෙයින් එ පුඟුල් කෙරෙහි ආඝාතය දුරැලිය යුතු.

මහණෙනි, යම් පුද්ගල‍යකු කෙරෙහි ආඝාතය උපදනේ වේ නම්, අසති අමනසිකාරය (නොසිහි නො මෙනෙහි කිරීම) එ පුද්ගලයා කෙරෙහි එළැවියැ යුතුයි. මෙසේ එ පුඟුල් කෙරෙහි ආඝාතය දුරැලිය යුතු යි.

මහණෙනි, යම් පුද්ගල‍යකු කෙරෙහි ආඝාතය උපදනේ වේ නම්, එ පුද්ගලයා කෙරෙහි කර්මස්වකතාව මෙනෙහි කළයුතු: “මේ ආයුෂ්මත් කර්මස්වක (කර්මය ස්වකීය කොට ඇත්තේ) කර්මදායාද (කර්මය විසින් දෙන ලද විපාක කොටස ගන්නේ) වෙයි. කර්මයොනි (කර්මය ම හේතු කොට ඇත්තේ) වෙයි. කර්මබන්ධු වෙයි. කර්මප්‍රතිසරණ (කර්මය පිළිසරණ කොට ඇත්තේ) වෙයි. කලණ වේවයි ලමු වේවයි ‍යම් ම කර්මයක් කෙරේ නම්, එයට දායාද (විපාක කොටස ගන්නෙක්) වන්නේ ය” යි. මෙසේ එ පුද්ගලයා කෙරෙහි ආඝාතය දුරැලිය යුතු යි.

මහණෙනි, යම් අරමුණෙක මහණහට උපන් ආඝාතය සර්වප්‍රකාරයෙන් දුරැලිය යුතු වේ නම්, මේ ඒ ආඝාතපටිවිනය පස යි.
