ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (20) 5. සෝණ වර්ගය

# 5.4.5.5. පිඞ්‌ගියානී සූත්‍රය

46\. එක් කලෙක භාග්‍යවතුන් වහන්සේ වෛශාලී නගරාසන්නයෙහි වූ මහාවනයෙහි කූටාගාරසාලායෙහි වැඩවසන සේක. එසමයෙහි පන්සියක් පමණ ලිච්ඡවීහු භාග්‍යවතුන් වහන්සේ පර්‍ය්‍යුපාසනා කරත්. ඇතැම් ලිච්ඡවීහු නීලවූවාහු නිල්පැහැ ඇත්තාහු නිල්වත් ඇත්තාහු නිල් අබරණ ඇතියාහු වෙත්. ඇතැම් ලිච්ඡවීහු පීත (කහ) වූවාහු පීතවර්‍ණ ඇත්තාහු පීතවස්ත්‍ර හැඳියාහු පීතාලඞ්කාර ඇතියාහු වෙති. ඇතැම් ලිච්ඡවීහු ලොහිත (ලේ පැහැ) වූවාහු ලොහිත වර්‍ණ ඇත්තාහු ලොහිතවස්ත්‍ර ඇත්තාහු ලොහිතාලඞ්කාර ඇතියාහු වෙත්. ඇතැම් ලිච්ඡවීහු අවදාත (සුදු) වූවාහු අවදාතවර්‍ණ ඇත්තාහු අවදාතවස්ත්‍ර ඇත්තාහු අවදාතලඞ්ඛාර ඇත්තාහු වෙත්. භාග්‍යවතුන් වහන්සේ වර්‍ණයෙනුදු යශසිනුදු ඔවුන් හැම ඉක්මවා බබලන සේක.

ඉක්බිති පිඞ්ගියානී බ්‍රාහ්මණ හුනස්නෙන් නැඟී උතුරු සළුව එකස් කොටලා භාග්‍යවතුන් වහන්සේ වෙත ඇඳිලි බැඳ වැඳ භාග්‍යවතුන් වහන්සේට තෙල සැළ කෙළේය: “භාග්‍යවතුන් වහන්ස, මට වැටහෙයි, සුගතයන් වහන්ස, මට වැටහේ” යයි.

පිඞ්ගියානිය, තට වැටහේවායි භාග්‍යවතුන් වහන්සේ වදාළහ.

ඉක්බිති පිඞ්ගියානී බ්‍රාහ්මණ භාග්‍යවතුන් හමුවෙහි සාරුප්‍ය ගාථායෙන් ස්ත්‍රොත්‍ර කෙළේය:

99\. “උදාසන්හි පිපි නොහළ සුවඳැති කොකනද සඞ්ඛ්‍යාත සුවඳවත් රත්පියුමෙක් යම්සේ වේ නම්, එසේ වූ අහස්හි තෙවුනා හිරුමෙන් වොරදනා අඞ්ගීරස (සිරුරු රැස් විහිදෙන) බුදුන් බලව” යි.

එකල්හි එ ලිච්ඡවීහු පන්සියත් උතුරුසළුයෙන් පිඞ්ගියානී බමුණු පිදූහ. එකල්හි පිඞ්ගියානී බ්‍රාහ්මණ එ උතුරු සළු පන්සියෙන් භාග්‍යවතුන් වහන්සේ පිදී.

ඉක්බිති භාග්‍යවතුන් වහන්සේ එ ලිච්ඡවීනට තෙල වදාළසේක.

ලිච්ඡවීනි, ලොව්හි රත්නපස්දෙනකුන්ගේ ප්‍රාදුර්‍භාවය දුර්‍ලභ වෙයි. කවර පස්දෙනකුගේය යත්:

තථාගත අර්‍හත් සම්‍යක්සම්බුද්ධයන්ගේ ලොව්හි ප්‍රාදුර්‍භාවය දුර්‍ලභ වෙයි. තථාගත ප්‍රවිදිත වූ ධර්‍මවිනය දෙසන පුද්ගල ලොව්හි දුර්‍ලභ වෙයි. දෙසන ලද තථාගත ප්‍රවිදිත ධර්‍මවිනය දැනගන්නා පුද්ගල ලොව්හි දුර්‍ලභ වෙයි. දෙසන ලද තථාගත ප්‍රවිදිත ධර්‍මවිනය දැනගත් ධර්‍මනුධර්‍මයෙහි පිළිපන් පුද්ගල ලොව්හි දුර්ලභ වෙයි. කෘතඥවූ කෘතවෙදී පුද්ගල ලොකයෙහි දුර්‍ලභ වේ වෙයි.

ලිච්ඡවීනි, ලොකයෙහි මේ පඤචරතන‍යන්ගේ ප්‍රාදුර්‍භාවය දුර්‍ලභ වේ යයි.
