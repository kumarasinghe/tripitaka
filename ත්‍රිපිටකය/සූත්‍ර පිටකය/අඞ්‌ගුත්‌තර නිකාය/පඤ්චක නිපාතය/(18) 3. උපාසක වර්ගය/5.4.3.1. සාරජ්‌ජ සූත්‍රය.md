ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (18) 3. උපාසක වර්ගය

# 5.4.3.1. සාරජ්‌ජ සූත්‍රය

21\. එක් කලෙක භාග්‍යවතුන් වහන්සේ සැවැත්නුවර සමීපයෙහි ජේතවන නම් වූ අනේපිඬුසිටුහුගේ අරම්හි වැඩවසන සේක. එ කල්හි භාග්‍යවතුන් වහන්සේ “මහණෙනි” යි භික්ෂුන් ඇමතූ ‍සේක. “වහන්ස” යි එ භික්ෂූහු භාග්‍යවතුන් වහන්සේට පිළිවදන් ඇස්සූහ. භාග්‍යවතුන් වහන්සේ තෙල කරුණ වදාළසේක:

මහණෙනි, කරුණු පසෙකින් සමන්වාගත උපාසක ශාරද්‍යයට (බියට) බටුයේ වෙයි. කවර පසෙකින් යත්:

පණිවා කරණුයේ වෙයි. අයිනාදන් ගන්නේ වෙයි. කාමයෙහි මිසහසර ඇතියේ වෙයි. මුසාවා කියනුයේ වෙයි. මද පමා දෙකට කරුණු වන රහමෙර බොනුයේ වෙයි.

මහණෙනි, මෙ කරුණු පසින් සමන්වාගත උපාසක ශාරද්‍යයට බටුයේ වේ.

මහණෙනි, කරුණු පසෙකින් සමන්වාගත උපාසක විශාරද වෙයි. කවර පසෙකින් යත්:

පණිවායෙන් වැළකියේ වෙයි. අයිනාදනින් වැළකියේ වෙයි. කාමයෙහි මිසහරින් ‍වැළකියේ වෙයි. මුසවායෙන් වැළකියේ වෙයි. මද පමා දෙකට කරුණු වන රහමෙරින් වැළකියේ වෙයි.

මහණෙනි, මෙ කරුණු පසින් සමන්වාගත උපාසක විශාරද වේ ය යි.
