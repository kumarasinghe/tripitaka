ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (12) 2. අන්‌ධකවින්‌ද වර්ගය

# 5.3.2.9. මිච්‌ඡාවාචා සූත්‍රය

\[සැවැත්නිදානයි\]

19\. මහණෙනි, ධර්‍ම පසෙකින් සමන්වාගත මෙහෙණ ගෙණවුත් බහා තැබූවක සෙයින් නිරයෙහි වෙයි. කවර පසෙකින් යත්:

නො දැනැ කරුණු නො විමසා අවර්‍ණාර්‍හයාගේ ගුණ වර්‍ණනය කියයි. නො දැනැ කරුණු නො විමසා වර්‍ණාර්‍හයාගේ අවර්‍ණය කියයි. මිථ්‍යාවචන ඇත්තී වෙයි. මිථ්‍යාකර්‍මාන්ත ඇත්තී වෙයි. ශ්‍රද්ධාදෙයය විනිපාතන කරයි.

මහණෙනි, මේ පඤ්චධර්‍මයෙන් සමන්වාගත භික්ෂුණී ගෙණවුත් බහා තැබූවක සෙයින් නිරයෙහි (උපදිනී) වෙයි.

මහණෙනි, ධර්‍ම පසෙකින් සමන්වාගත මෙහෙණ ගෙණවුත් බහා තැබූවක සෙයින් ස්වර්‍ගයෙහි (උපදිනී) වෙයි. කවර පසෙකින් යත්:

දැනැ කරුණු විමසා අවර්‍ණාර්‍හයාගේ අවර්‍ණය කියයි. දැනැ කරුණු විමසා වර්‍ණාර්‍හයාගේ ගුණ කියයි. සම්‍යග්වචන ඇත්තී වෙයි. සම්‍යක්කර්‍මාන්ත ඇත්තී ද වෙයි. ශ්‍රද්ධාදෙයය විනිපාතන නො කරයි.

මහණෙනි, මෙ දහම් පසින් සමන්වාගත මෙහෙණ ගෙණවුත් බහා තැබූවක සෙයින් ස්වර්‍ගයෙහි උපදිනී වේ ය යි.
