ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (9) 4. ථෙර වර්ගය

# 5.2.4.9. පඨමසෙඛ සූත්‍රය

\[සැවැත්නිදාන යි:\]

39\. මහණෙනි, මේ ධර්මයෝ පස්දෙනෙක් ශෛක්ෂ (සකරණීය) මහණහුගේ පරිහානිය පිණිස පවත්නාහ: කවර පස් දෙනෙක යත්:

නවකර්මයෙහි ඇලුම්ඇති බව ය, (ස්ත්‍රීපුරුෂවර්ණනාදි විසින් වැටෙන ආලාපසංලාපසඞ්ඛ්‍යාත) භාෂණයෙහි ඇලුම් ඇති බව ය, නිදීමෙහි ඇලුම් ඇති බව ය, ගණසඞ්ගණිකායෙහි ඇලුම් ඇති බව ය, යථාවිමුක්තිචිත්තය (පැහු දොස්, ලැබූ ගුණ මේ යයි සලකා මතු ගුණ ලාභය පිණිස සිත මිදුනු පරිදි) ප්‍රත්‍යවෙක්ෂා නො කෙරෙයි. (යනු යි.) මහණෙනි, මේ පඤ්ච ධර්මයෝ ශෛක්ෂ මහණහුගේ පරිහානිය පිණිස පවත්නාහ.

මහණෙනි, මේ ධර්මයෝ පස් දෙනෙක් ශෛක්ෂ මහණහුගේ අපරිහානිය පිණිස පවත්නාහ. කවර පස් දෙනෙක යත්:

කම්මාරාමතා නො වෙයි, භස්සාරාමතා නො වෙයි, නිද්දාරාමතා නො වෙයි, සඞ්ගණිකාරාමතා නො වෙයි, යථාවිමුක්තචිත්තය ප්‍රත්‍යවෙක්ෂා කෙරෙයි. මහණෙනි, මේ පඤ්චධර්මයෝ ශෛක්ෂ මහණහුගේ අපරිහානිය පිණිස පවත්නාහ.
