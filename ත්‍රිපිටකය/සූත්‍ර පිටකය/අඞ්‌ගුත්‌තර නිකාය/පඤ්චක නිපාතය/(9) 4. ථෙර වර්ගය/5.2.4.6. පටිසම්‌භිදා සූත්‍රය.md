ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (9) 4. ථෙර වර්ගය

# 5.2.4.6. පටිසම්‌භිදා සූත්‍රය

\[සැවැත්නිදාන යි:\]

36\. මහණෙනි, පඤ්චධර්මයෙකින් සමන්වාගත ස්ථවිර මහණ සබ්‍රම්සරනට ප්‍රිය ද මනාප ද ගරු ද භාවනීය ද වෙයි. කවර පසෙකින යත්:

අර්ථප්‍රතිසම්භිදාවට පැමිණියේ වෙයි. ධර්මප්‍රතිසම්භිදාවට පැමිණියේ වෙයි. නිරුක්තිප්‍රතිසම්භිදාවට පැමිණියේ වෙයි. ප්‍රතිභානප්‍රතිසම්භිදාවට පැමිණියේ වෙයි. සබ්‍රම්සරුන්ගේ කුදුමහත් යම් ඒ ඉතිකර්තව්‍යයෝ (කුම් කෙරෙම් දැයි පිළිවිස කළයුතු කටයුතු) වෙත් නම්, එහි දක්ෂ වූයේ අනලස වූයේ ඒ ඒ කරුණෙහි උපායභූත වීමංසාප්‍රඥායෙන් සමන්වාගත වූයේ (එය තමන්) කිරීමට සමර්ථ වූයේ ද සංවිධානයට (අනුන් ලවා කරවීමට) සමර්ථ වූයේ ද වෙයි.

මහණෙනි, මේ පඤ්චධර්මයෙන් සමන්වාගත ස්ථවිර මහණ සබ්‍රම්සරනට ප්‍රිය ද මනාප ද ගරු ද භාවනීය ද වෙයි.
