ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (11) 1. ඵාසු විහාර වර්ගය

# 5.3.1.10. අරඤ්‌ඤ සූත්‍රය

\[සැවැත්නිදානයි\]

10\. මහණෙනි, කරුණු පසෙකින් සමන්වාගත මහණ වන සෙනසුන් හා වෙනෙහි දුර සෙනසුන් හා ගැඹුරු වල්සෙනසුන් හා සෙවුනට නිසි වූයේ වෙයි. කවර පසෙකින යත්:

මහණෙනි, මෙ සස්නෙහි මහණ සිල්වත් වෙයි, ප්‍රාතිමොක්ෂ සංවරයෙන් සංවෘත වූයේ සමාදන් කොට ගෙන සිකපදයෙහි හික්මෙයි.

බහුශ්‍රැත වෙයි ... බ්‍රහ්මචර්ය්‍යය ප්‍රකාශ කරණ එබඳු ධර්මයෝ … නුවණින් මොනොවට පිළිවිදුනා ලද්දාහු වෙත්.

අකුශල ධර්මයන්ගේ ප්‍රහාණය පිණිස කුශලධර්මයන්ගේ උපසම්පත් පිණිස ඇරඹුවැර ඇතියේ වාස කරයි. වීර්ය්‍යස්ථාම ඇතියේ දළ පැරකුම් ඇතියේ කුශලධර්මයෙහි නො බහා ලූ ධූර ඇතියේ වෙයි.

ආභිචෙතසික වූ දිට්ඨධම්මසුඛවිහාර වූ සතර ධ්‍යානයන් කැමැතිසෙයින් ලබනසුලු වූයේ නිදුකින් ලබනසුලු වූයේ විපුල කොට ලබනසුලු වූයේ වෙයි.

ආස්‍රවයන්ගේ ක්ෂයවීමෙන් අනාස්‍රව වූ චෙතොවිමුක්තිය හා ප්‍රඥාවිමුක්තිය හා තෙමේ විශිෂ්ටඥානයෙන් දැන පසක් කොට එයට එළඹ වෙසෙයි.

මහණෙනි, මේ කරුණු පසින් සමන්වාගත මහණ අරණ්‍යයෙහි වානප්‍රස්ථයෙහි වනපර්ය්‍යන්තයෙහි ශයනාසනයන් සෙවුනට නිසි වේ ය යි.
