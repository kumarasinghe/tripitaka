ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (21) 1. කිම්බිල වර්ගය

# 5.5.1.5. චෙතොඛිල සූත්‍රය

\[සැවැත්නිදානයි\]

5\. මහණෙනි, මෙ චෙතොඛිල (සිත්හි තදබැව්) පසෙක. කවර පසෙක යත්:

මහණෙනි, මෙ සස්නෙහි මහණ ස්ථරුන් කෙරෙහි සැක කෙරෙයි. විචිකිච්ඡා කෙරෙයි. අධිමොක්ෂ නො කෙරෙයි. ප්‍රසාද ‍නො කෙරෙයි. මහණෙනි, යම් මහණෙක් ස්ථරුන් කෙරෙහි සැක කෙරේ ද, විචිකිච්ඡා කෙරේ ද, අධිමොක්ෂ නො කෙරේ ද, සම්ප්‍රසාදය නො කෙරේ ද, ඔහුගේ සිත ආතාපය පිණිස අනුයොගය පිණිස සතතක්‍රියාව පිණිස ප්‍රධන්වීර්ය්‍ය පිණිස නො නැමෙයි. යමකුගේ සිත ආතාපය පිණිස අනුයොගය පිණිස සාතත්‍යය පිණිස ප්‍රධන්වීර්ය පිණිස නො නැමේ නම්, මේ ප්‍රථම චෙතොඛිල යි.

තවද මහණෙනි, මහණ ධර්මයෙහි සැක කරයි ... \[ඔහුගේ සිත ... නො නැමෙයි ... මේ දෙවන චෙතොඛිලයි\] සඟුන් කෙරෙහි සැක කරයි. ... \[ඔහුගේ සිත ... නොනැමෙයි ... මේ තුන්වන චෙතොඛිලයි\]. ශික්ෂායෙහි සැක කරයි ... \[ඔහු ගේ සිත ... නො නැමෙයි. මේ සතරවන චෙතොඛිලයි\]. සබ්‍රම්සරුන් කෙරෙහි කිපියේ නො සතුටු සිත් ඇතියේ ගැටුනු සිත් ඇතියේ හටගත් (ක්‍රොධ) හූල් ඇති‍යේ වෙයි. මහණෙනි, යම් මහණෙක් සබ්‍රම්සරුන් කෙරෙහි කිපියේ ගැටුනුසිත් ඇතියේ හටගත් හුල් ඇතියේ වේ ද, ඔහුගේ සිත ආතාපය පිණිස අනුයොගය පිණිස සතතක්‍රියා පිණිස ප්‍රධනවීර්ය්‍ය පිණිස නො නැමෙයි. යමකුගේ සිත ආතාපය පිණිස අනුයොගය පිණිස සතතභාවය පිණිස ප්‍රධනවීර්ය්‍ය පිණිස නො නැමේද, මෙ පස්වන ‍චෙතොඛිල යි.

මහණෙනි, මෙ චෙතොඛිල පසයි.
