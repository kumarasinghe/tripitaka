ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (15) 5. තිකණ්‌ඩකී වර්ගය

# 5.3.5.7. අසප්‌පුරිස දාන සූත්‍රය

\[සැවැත්නිදානයි\]

47\. මහණෙනි, මේ අසත්පුරුෂදාන පසෙකි. කවර පසෙක යත්:

නො සකසා දෙයි. (ගෞරවයෙන්) සලකා නො දෙයි. සියතින් නො දෙයි. පටිවිද්ධයක් (ඉවත ලන්නක්) සෙයින් දෙයි හෝ නිතර නො දෙයි. අනාගමනදෘෂ්ටික (කර්‍මඵලවිපාක ඇදැහීම නැති) ව දෙයි.

මහණෙනි, මෙ පස අසත්පුරුෂදාන යි.

මහණෙනි, මේ සත්පුරුෂදාන පසෙකි. කවර පසෙක යත්:

සකසා දෙයි. ගරු කොට දෙයි. සියතින් දෙයි. නිරතුරු කොට දෙයි. ආගමනදෘෂ්ටි ඇති ව දෙයි.

මහණෙනි, මේ සත්පුරුෂදාන පස යි.
