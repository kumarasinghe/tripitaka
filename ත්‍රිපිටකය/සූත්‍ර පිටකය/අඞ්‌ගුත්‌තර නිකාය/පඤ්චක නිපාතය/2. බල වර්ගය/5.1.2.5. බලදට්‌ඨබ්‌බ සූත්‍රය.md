ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » 2. බල වර්ගය

# 5.1.2.5. බලදට්‌ඨබ්‌බ සූත්‍රය

15\. මහණෙනි, මේ බලයෝ පස්දෙනෙක. කවර පස්දෙනෙක යත්: ශ්‍රද්ධාබලය, වීර්ය්‍යබලය, ස්මෘතිබලය, සමාධිබලය, ප්‍රඥාබල යි.

මහණෙනි, ශ්‍රද්ධාබලය කොතන්හි දැක්ක යුතු ද? සතර සොතාපත්‍යඞ්ගයෙහි ය. (අධිමොක්‍ෂලක්‍ෂණ) ශ්‍රද්ධාබල එහි දැක්ක යුතු යි.

මහණෙනි, වීර්ය්‍යබල කොතන්හි දැක්ක යුතු ද? සතර සම්‍යක්ප්‍රධානයෙහි ය. (ප්‍රග්‍රහලක්‍ෂණ) වීර්ය්‍යබල එහි දැක්ක යුතු යි.

මහණෙනි, ස්මෘතිබල කොතන්හි දැක්ක යුතු ද? සතර සීවටනෙහි ය. (උපස්ථාන ලක්‍ෂණ) ස්මෘතිබල එහි දැක්ක යුතුයි.

මහණෙනි, සමාධිබල කොහි දැක්ක යුතු ද? සියුදැහැනෙහි ය. (අවික්‍ෂෙප ලක්‍ෂණ) සමාධිබල එහි දැක්ක යුතු යි.

මහණෙනි, ප්‍රඥාබල කොහි දැක්ක යුතු ද? සතර ආර්ය්‍යසත්‍යයෙහි ය. (ප්‍රජානනලක්‍ෂණ) ප්‍රඥාබල එහි දැක්ක යුතු යි.

මහණෙනි, මේ පඤ්චබලයෝ යි.
