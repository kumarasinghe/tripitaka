ත්‍රිපිටකය » සූත්‍ර පිටකය » අඞ්‌ගුත්‌තර නිකාය » පඤ්චක නිපාතය » (24) 4. ආවාසික වර්ගය

# 5.5.4.5. අනුකම්‌පක සූත්‍රය

\[සැවැත්නිදාන යි\]

35\. මහණෙනි, කරුණු පසෙකින් සමන්වාගත ආවාසික මහණ ගිහියනට අනුකම්පා කෙරෙයි. කවර පසෙකින් යත්:

අධිසීලයෙහි සමාදන් කරවයි. චතුස්සත්‍යධර්මදර්ශනයෙහි යොදවයි. ගිලනුන් වෙත එළඹ “ඇවැත්නි, හැම සත්කාරයට නිසි තුණුරුවන් විසාහි ගිය ස්මෘතිය එළවා ගණුව” යි සිහි උපදවයි. මහබික්සඟහු එළඹියාහු වෙති. (ඔහු) නොයෙක් රාජ්‍යයනට අයත් භික්ෂූහු වෙති. එ ආවාසික මහණ ගිහියන් වෙත ගොස් (මෙසේ) දන්වාලයි. “ඇවැත්නි, මහබික්සඟහු එළඹියාහ. (ඔහු) නා නා රාජ්‍යයනට අයත් භික්ෂුහු වෙති. දැන් පින් කරණට කලැ” යි (කියායි.) ඕහට රුක්ෂ වේවයි ප්‍රණීත වේවයි යම් ම භෝජනයක් දෙත් නම්, එය තෙමේ වළඳයි, ශ්‍රද්ධාදෙයය විනිපාත නො කෙරෙයි.

මහණෙනි, මෙ කරුණු පසින් සමන්වාගත ආවාසික මහණ ගිහිනට අනුකම්පා කෙරේ යයි.
