ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » 4. උපාලි වර්ගය

# 10.1.4.4. උපසම්පදා සූත්‍රය

\[සැවැත්\]

වහන්ස, කෙතෙක් ධර්‍මයෙන් සමන්වාගත මහණහු විසින් උපසම්පදා කළයුතු දැයි?

උපාලි, දශ ධර්‍මයෙකින් සමන්වාගත වූ මහණහු විසින් උපසම්පදාව කළ යුතු ය. කවර දශයෙකින යත්: උපාලි, මෙ සස්නෙහි මහණ සිල්වත් වෙයි. පාමොක් සංවරයෙන් සංවෘත වූයේ ආචාර ගොචර සම්පන්න වූයේ වාස කෙරෙයි. අණුමාත්‍ර‍ වූද වරදෙහි බියදක්නා සුලුයේ සමාදන් කොට ගෙන සිකපෙදෙහි හික්මෙයි. ශ්‍රැතධර වූයේ ශ්‍රැතසන්නිචය ඇතියේ බහුශ්‍රැත වෙයි. ආදියෙහි කල්‍යාණ වන, මධ්‍යයෙහි කල්‍යාණ වන පර්‍ය්‍යාවසානයෙහි කල්‍යාණ වන සාර්ථ සව්‍යඤ්ජන වූ යම් ඒ ධර්‍මයෝ කෙවල පරිශුද්ධ බ්‍ර‍හ්මචර්‍ය්‍යය පවසත් නම්, ඔහු විසින් එබදු ධර්‍මයෝ ධෘත වූවාහු බහුශ්‍රැත වෙති. වචනයෙන් පරිචිත වූහු මනැසින් අනුප්‍රෙක්ෂිත වූහු දිටුහයෙන් මොනොවට පිළිවිදියාහු වෙත්.

ඔහට ප්‍රාතිමොක්ෂ විස්තර විසින් ස්වාගත වෙයි. සූත්‍ර‍ විසිනුදු අනුව්‍යඤ්ජන විසිනුදු සුවිභක්ත වූයේ මොනොවට පැවැත්තේ සුවිනිශ්චිත වෙයි. ගිලනහු උවටනුවට හෝ උවටන් කරනුවට ප්‍ර‍තිබල වෙයි. උකටලීබව දුරැලීමට වේවයි ප්‍ර‍තිබල වෙයි. උපන් කුකුස් ධර්‍මයෙන් සන්හිඳුවීමට ප්‍ර‍තිබල වෙයි. උපන් දෘෂ්ටිගතය ධර්‍මයෙන් විවෙචන කිරීමට ප්‍ර‍තිබල වෙයි. අධිශීලයෙහි සමාදන් කරවීමට ප්‍ර‍තිබල වෙයි. අධිචිත්තයෙහි සමාදන් කරවනුවට ප්‍ර‍තිබල වෙයි. අධිප්‍රඥායෙහි සමාදන් කරවනුවට ප්‍ර‍තිබල වේ. උපාලි, මේ දසදහමින් සමන්වාගත මහණහු විසින් උපසම්පදා කළයුතු වේ.
