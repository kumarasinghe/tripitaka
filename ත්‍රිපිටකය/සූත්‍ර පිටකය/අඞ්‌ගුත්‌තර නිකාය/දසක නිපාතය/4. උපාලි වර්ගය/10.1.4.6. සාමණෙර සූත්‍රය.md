ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » 4. උපාලි වර්ගය

# 10.1.4.6. සාමණෙර සූත්‍රය

\[සැවැත්\]

වහන්ස, කෙතෙක් අඞ්ගයෙන් සමන්වාගත මහණහු විසින් හෙරණ එළඹවාගත යුත්තේ දැයි?

උපාලියෙනි, දශාඞ්ගයෙකින් සමන්වාගත මහණහු විසින් හෙරණ එළවාගත යුත්තේය: කවර දශයෙකින යත්: උපාලියෙනි, මෙ සස්නෙහි මහණ සිල්වත් වෙයි ... සමාදන් කොට ගෙන සිකපෙදෙහි හික්මෙයි. ... බහුශැත වෙයි ... ප්‍ර‍ඥාදෘෂ්ටියෙන් මොනොවට පිළිවිදුනා ලදහ. ඔහට ප්‍රාතිමොක්ෂය විස්තර විසින් ස්වාගත වෙයි. සූත්‍ර‍ විසිනුදු අනුව්‍යඤ්ජන විසිනුදු සුවිභක්ත වූයේ මොනොවට පවත්වන ලදුයේ සුවිනිශ්චිත වූයේ වෙයි. ගිලන්හු උවටනුවට හෝ උවටන්කරවන්නට ප්‍ර‍තිබල වෙයි. උපන් අනභිරතිය සංහිඳුනට හෝ සංහිඳුවන්නට ප්‍ර‍තිබල වෙයි. උපන් කුකුස ධර්‍මයෙන් දුරැලීමට ප්‍ර‍තිබල වෙයි. උපන් දෘෂ්ටිගතය ධර්‍මයෙන් දුරලීමට සමර්ථ වෙයි. අධිශීලයෙහි සමාදන් කරවනට සමර්ථ වෙයි. අධිචිත්තයෙහි සමාදන් කරවනට සමර්ථ වෙයි. අධිප්‍ර‍ඥායෙහි සමාදන් කරවනට සමර්ථ වෙයි. උපාලියෙනි, මේ දශාඞ්ගයෙන් සමන්වාගත මහණහු විසින් සාමණෙරයෙක් එළවිය යුත්තේයි.
