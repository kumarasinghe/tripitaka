ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (7) 2. යමක වර්ගය

# 10.2.2.10. දුතිය කථාවත්ථු සූත්‍රය

එක් කලෙක්හි භාග්‍යවතුන් වහන්සේ සැවැත්නුවර සමීපයෙහි අනේපිඬු සිටුහුගේ ජේතවන නම් ආරාමයෙහි වාසය කරන සේක. එසමයෙහි බොහෝ භික්ෂූහු පසුබත පිඬුවායෙන් පෙරලා පැමිණියාහු උවටන්හල්හි රැස්ව හුන්නාහු අනෙකවිධ තිරශ්චින කථායෙහි ඇලුණාහු වාසය කරත්. ඒ කවර යත්: රාජකථා ය, චෝරකථා ය, මහාමාත්‍රකථාය, -පෙ- ඉතිභවාභවකථාය යි.

1\. මහණෙනි, මේ ප්‍ර‍ශංසාවහ කරුණු දසයෙකි. කවර දසයෙක යත්: මහණෙනි, මෙසස්නෙහි මහණ තෙමේ ද අල්පේච්ඡ වෙයි. අල්පේච්ඡ කථාත් භික්ෂූන්ට කරන්නේ වේ යයි තෙල කරුණ ප්‍ර‍ශංසාවහ වේ.

2\. තෙමේත් සතුටු වූයේ වෙයි. සන්තුෂ්ටිකථාව භික්ෂූන්ට කරනුයේත් වෙයි. “මහණ සතුටු වූයේ සන්තුෂ්ටිකථාව භික්ෂූන්ට කරන්නේ ය” යන තෙල කරුණ ප්‍ර‍ශංසාවහ වේ.

3\. තෙමේත් ප්‍ර‍විවික්ත වෙයි, ප්‍ර‍විවේකකථා භික්ෂූන්ට කරන්නේත් වෙයි. “මහණ ප්‍ර‍විවික්ත වූයේ භික්ෂූන්ට ප්‍ර‍විවේකකථා කරනේ ය”යි තෙල කරුණ ප්‍ර‍ශංසාවහ වේ.

4\. තෙමේත් අසංඍෂ්ට වූයේ වෙයි, භික්ෂූන්ට අසංඍෂ්ට කථාව කරන්නේත් වෙයි. “මහණ අසංඍෂ්ට වූයේ භික්ෂූන්ට අසංඍෂ්ට කථාව කරන්නෙක” යන තෙල කරුණ ප්‍ර‍ශංසාවහ වේ.

5\. තෙමේත් ආරබ්ධවීර්‍ය්‍ය වෙයි, භික්ෂූන්ට වීර්‍ය්‍යාරම්භකථාව කරන්නේත් වෙයි. “මහණ ආරබ්ධවීර්‍ය්‍ය වූයේ භික්ෂූන්ට වීර්‍ය්‍යාරම්භකථාව කථාව කරන්නෙක” යන තෙල කරුණ ප්‍ර‍ශංසාවහ වේ.

6\. තෙමේත් සිල්සපන් වූයේ වෙයි. සීලසම්පදාකථාව භික්ෂූන්ට කරන්නේත් වෙයි. “සිල්සපන් මහණ භික්ෂූන්ට සීලසම්පදාකථාව කරන්නෙක” යන තෙල කරුණ ප්‍ර‍ශංසාවහ වේ.

7\. තෙමේත් සමාධිපන්නවූයේ වෙයි. භික්ෂූන්ට සමාධිසම්පදාකථාව කරන්නේත් වෙයි. “සමාධිසම්පන්න මහණ භික්ෂූන්ට සමාධිසම්පදාකථාව කරන්නෙක” යන තෙල කරුණ ප්‍ර‍ශංසාවහ වේ.

8\. තෙමේත් ප්‍ර‍ඥාසම්පන්න වෙයි. ප්‍ර‍ඥාසම්පදාකථාව භික්ෂූන්ට කරන්නේත් වෙයි. “ප්‍ර‍ඥාසම්පන්න මහණ භික්ෂූන්ට ප්‍ර‍ඥාසම්පදාකථාව කරන්නෙක” යන තෙල කරුණ ප්‍ර‍ශංසාවහ වේ.

9\. තෙමේත් විමුක්තිසම්පන්න වෙයි. විමුක්තිසම්පදාකථාව භික්ෂූන්ට කරන්නේත් වෙයි. “විමුක්තිසම්පන්න මහණ භික්ෂූන්ට විමුක්තිසම්පදාකථාව කරන්නෙක” යන තෙල කරුණ ප්‍ර‍ශංසාවහ වේ.

10\. තෙමේත් විමුක්තිඥානදර්‍ශනසම්පන්න වෙයි. විමුක්තිඥානදර්ශනකථාව භික්ෂූන්ට කරන්නේත් වෙයි. “විමුක්තිඥානදර්ශනසම්පන්න මහණ භික්ෂූන්ට විමුක්තිවිමුක්තිඥානදර්ශනකථාව කරන්නෙක” යන තෙල කරුණ ප්‍ර‍ශංසාවහ වේ.
