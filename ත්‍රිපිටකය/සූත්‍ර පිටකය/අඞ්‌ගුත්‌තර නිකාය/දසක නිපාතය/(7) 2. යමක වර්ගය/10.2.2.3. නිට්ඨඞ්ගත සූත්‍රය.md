ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (7) 2. යමක වර්ගය

# 10.2.2.3. නිට්ඨඞ්ගත සූත්‍රය

(සැවැත්)

මහණෙනි, යම් කෙනෙක් මා කෙරෙහි නිර්‍වෙමතික වෙත් ද එ හැම දෘෂ්ටිසම්පන්නයහ. ඒ දෘෂ්ටිසම්පන්නයන් ගෙන් එ පස්දෙනෙකුන්ගේ මේ ලෝකයෙහි ම නිෂ්ඨාව (පරිනිර්වාණ) වෙයි. පස්දෙනෙකුන්ගේ මේ ලෝකය හැර (බ්‍ර‍හ්මලෝකයෙහි) නිෂ්ඨාව වෙයි. මේ ලෝකයෙහි නිෂ්ඨාව කවර පස්දෙනෙකුන්ගේ යත්: සත්තක්ඛත්තුපරමයාගේ ය, කොලංකොලයාගේ ය, ඒකබීජහුගේ ය, සකදාගාමීහුගේ ය, යමෙකුත් ඉහාත්මයෙහි ම අර්හත් වේ නම්, ඔහුගේ ය යි මේ පස්දෙනාගේ නිෂ්ටාව මෙ ලොව්හි ම වෙයි.

කවර පස්දෙනෙකුන්ගේ මේ ලොව හැර නිෂ්ඨාව වේ ය යත්: අන්තරාපරිනිබ්බායීහුගේ ය, උපහච්චපරිනිබ්බයීහුගේය, අසඞ්කාරපරිනිබ්බායීහුගේ ය, සසඞ්කාරපරිනිබ්බායීහුගේ ය, අකනිට්ඨගාමී උද්ධංසෝතයාගේ යයි, මේ පස් දෙනාගේ මෙලොව හැර නිෂ්ඨාව වෙයි. මහණෙනි, යම් කෙනෙක් මා කෙරෙහි නිෂ්ඨංගත වෙත් ද එ හැම දෘෂ්ටිසම්පන්නයහ. ඒ දෘෂ්ටිසම්පන්නයන්ගෙන් මෙ පස් දෙනාගේ මෙ ලෝ හි ම නිෂ්ඨාව වෙයි. මේ පස්දෙනාගේ මෙ ලෝ හැර නිෂ්ඨාව වේ යයි.
