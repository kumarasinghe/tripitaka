ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (7) 2. යමක වර්ගය

# 10.2.2.1. අවිද්‍යා සූත්‍රය

(සැවැත්)

“මහණෙනි, මෙයින් පෙර අවිද්‍යා නො වී ය, එයින් පසු පහළ වී යැ” යි අවිද්‍යාවගේ පුරිම කෙළවරෙක් නො පැනේ. මෙසේ තෙල කියනු ලැබේ. වැලිදු අවිද්‍යාව ඉදම්ප්‍රත්‍යයෙනැ යි පැනේ.

මහණෙනි, මම අවිද්‍යාව සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. අවිද්‍යාවගේ ආහාර කවරේ ය: පඤ්චනීවරණයහ යි කියයුතු වෙයි. මහණෙනි, මම පඤ්චනීවරණයනුදු සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. පඤ්චනීවරණයන්ගේ ආහාර කවරේ ය: ත්‍රිවිධ දුශ්චරිතයහයි කියයුතු වෙයි. මහණෙනි, මම ත්‍රිවිධ දුශ්චරිතයන් ද සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. ත්‍රිවිධ දුශ්චරිතයන්ගේ ආහාර කවරේ ය: ඉන්‍ද්‍රිය අසංවරය යි කියයුතු වෙයි. මහණෙනි, මම ඉන්‍ද්‍රිය අසංවරය ද සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. ඉන්‍ද්‍රිය අසංවරයාගේ ආහාර කවරේ ය: අස්මෘති අසම්ප්‍ර‍ජන්‍යය යි යි කියයුතු වෙයි. මහණෙනි, මම අස්මෘති අසම්ප්‍ර‍ජන්‍යය ද සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. අස්මෘතිය අසම්ප්‍ර‍ජන්‍යයාගේ ආහාර කවරේ ය: අයෝනිසෝමනසිකාරය යි කියයුතු වෙයි. මහණෙනි, මම අයෝනිසෝමනසිකාරය ද සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. අයෝනිසෝමනසිකාරයාගේ ආහාර කවරේ ය: නො ඇදහිලි බව ය යි කියයුතු වෙයි. මහණෙනි, මම නො ඇදහිලි බව ද සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. නො ඇදහිලිබව්හුගේ ආහාර කවරේ ය: අසද්ධර්‍මශ්‍ර‍වණ ය යි කියයුතු වෙයි. මහණෙනි, මම අසද්ධර්‍මශ්‍ර‍වණය ද සප්‍ර‍ත්‍යය කොට කියමි, නිෂ්ප්‍ර‍ත්‍යය කොට නො කියමි. අසද්ධර්‍මශ්‍ර‍වණයාගේ ආහාර කවරේ ය: අසත්පුරුෂ සංසේවා ය යි කියයුතු වෙයි.

මහණෙනි, මෙසේ අසත්පුරුෂසංසේවා පරිපූර්ණ වූයේ අසද්ධර්‍මශ්‍ර‍වණය පුරයි. අසද්ධර්‍මශ්‍ර‍වණය පරිපූර්ණ වූයේ නො ඇදහිලි බව පුරයි. නො ඇදහිලි බව පරිපූර්ණ වූයේ අයෝනිසෝමනසිකාරය පුරයි. අයෝනිසෝමනසිකාරය පරිපූර්ණ වූයේ අස්මෘති අසම්ප්‍ර‍ජන්‍යය පුරයි. අස්මෘති අසම්ප්‍ර‍ජන්‍යය පරිපූර්ණ වූයේ ඉන්‍ද්‍රිය අසංවරය පුරයි. ඉන්‍ද්‍රිය අසංවරය පරිපූර්ණ වූයේ ත්‍රිවිධ දුශ්චරිතයන් පුරයි. ත්‍රිවිධ දුශ්චරිත පරිපූර්ණ වූවාහු පඤ්චනීවරණයන් පුරත්. පඤ්චනීවරණයෝ පරිපූර්ණ වූවාහු අවිද්‍යාව පුරත්. මෙසේ තෙල අවිද්‍යාවගේ ප්‍ර‍ත්‍යය වෙයි. මෙසේ පරිපූර්ණ භාවය ද වේ.

මහණෙනි, යම් පරිදි ගල් මතුයෙහි දළ පොද ඇති වැසි වස්නා කල්හි වැසිදිය ගලා යත් ම එ දිය නිම්න තැන් තුබූ සේ වැටෙමින් පර්‍වත කන්දර ප්‍රදර ශාඛා පුරාලන්නේ වේද, පර්‍වත කන්දර ප්‍රදර ශාඛාවෝ පරිපූර්ණ වූවාහු කුඩා හෙබ් පුරාලත් ද, කුඩා හෙබ්හු පරිපුර්ණ වූවාහු මහ හෙබ් පුරාලත් ද, මහ හෙබ්හු පරිපුර්ණ වූවාහු කුඩා නදීන් පුරාලත් ද, කුඩා නදීහු පරිපූර්ණ වූවාහු මහා නදීන් පුරා ලත් ද මහා නදීහු පරිපුර්ණ වූවාහු මහාසමූද්‍ර‍ය පුරා ලත්ද මෙසේ තෙල මහා සමුද්‍ර‍යාගේ ප්‍රත්‍යය වෙයි. මෙසේත් පරිපූර්ණභාවය වේ.

ම‍හණෙනි, ඒ පරිදි ම අසත්පුරුෂ සංසේවය පරිපූර්ණ වූයේ අසද්ධර්‍ම ශ්‍ර‍වණය පුරයි. අසද්ධර්‍මශ්‍ර‍වණය පරිපූර්ණ වූයේ නො හැදහිලි බව පුරයි. නො හැදහිලි බව පරිපූර්ණ වූයේ අයෝනිසෝමනසිකාරය පුරයි. අයෝනිසෝමනසිකාරය පරිපූර්ණ වූයේ අස්මෘති අසම්ප්‍ර‍ජන්‍යය පුරයි. අස්මෘති අසම්ප්‍ර‍ජන්‍යය පරිපූර්ණ වූයේ ඉන්‍ද්‍රිය අසංවරය පුරයි. ඉන්‍ද්‍රිය අසංවරය පරිපූර්ණ වූයේ ත්‍රිවිධ දුශ්චරිතයන් පුරයි. ත්‍රිවිධ දුශ්චරිතයෝ පරිපූර්ණ වූවාහු පඤ්චනීවරණයන් පුරත්. පඤ්චනීවරණයෝ පරිපූර්ණ වූවාහු අවිද්‍යාව පුරත්. මෙසේ තෙල අවිද්‍යාවගේ ප්‍ර‍ත්‍යය වෙයි. මෙසේත් පරිපූර්ණ භාවය වෙයි.

මහණෙනි, මම විද්‍යා විමුත්තිය ද සප්‍රත්‍යය කොට කියමි, නිෂ්ප්‍රත්‍යය කොට නො කියමි. විද්‍යා විමුත්තියට ප්‍රත්‍යය කවරේය: සත් වැදෑරුම් මාර්‍ග බොධ්‍යඞ්ගයහ යි කිය යුතු වෙයි. මහණෙනි, මම සප්ත බොධ්‍යඞ්ගයන් සප්‍රත්‍යය කොට කියමි, නිෂ්ප්‍රත්‍යය කොට නො කියමි. සප්ත බොධ්‍යඞ්ගයන්ගේ ප්‍රත්‍යය කවරේය: සතර සීවටනයහ යි කියයුතු වෙයි. මහණෙනි, මම සතර සීවටනුදු සප්‍රත්‍යය කොට කියමි, නිෂ්ප්‍රත්‍යය කොට නො කියමි. සතර සීවටන්හුගේ ප්‍රත්‍යය කවරේය: ත්‍රිවිධ සුචරිතය යි කියයුතු වෙයි. මහණෙනි, මම ත්‍රිවිධ සුචරිතයනුදු සප්‍රත්‍යය කොට කියමි, නිෂ්ප්‍රත්‍යය කොට නො කියමි. ත්‍රිවිධ සුචරිතයන්ගේ ප්‍රත්‍යයෝ කවරහ: ඉන්ද්‍රිය සංවරය යි කිය යුතුවෙයි. මහණෙනි, මම ඉන්ද්‍රිය සංවරය සප්‍රත්‍යය කොට කියමි, නිෂ්ප්‍රත්‍යය කොට නො කියමි. ඉන්ද්‍රිය සංවරයාගේ ප්‍රත්‍යය කවරේ ය: ස්මෘති සම්ප්‍ර‍ජන්‍ය ය යි කියයුතු ය. මහණෙනි, මම ස්මෘති සම්ප්‍ර‍ජන්‍යය සප්‍රත්‍යය කොට කියමි, නිෂ්ප්‍රත්‍යය කොට නො කියමි. ස්මෘති සම්ප්‍ර‍ජන්‍යයාගේ ප්‍ර‍ත්‍යය කවරේය: යෝනිසෝමනසිකාරය යි කියයුතුය.මහණෙනි, මම යෝනිසෝමනසිකාරය ද සප්‍රත්‍යය කොට කියමි, නිෂ්ප්‍රත්‍යය කොට නො කියමි. යෝනිසෝමනසිකාරයාගේ ප්‍රත්‍යය කවරේය: ශ්‍රද්ධාව යැයි කිය යුතු ය. මහණෙනි, මම ශ්‍රද්ධාව සප්‍රත්‍යය කොට කියමි, නිෂ්ප්‍රත්‍යය කොට නො කියමි. ශ්‍රද්ධාවගේ ප්‍රත්‍යය කවරේ ද යත්: සද්ධර්‍ම ශ්‍රවණය යැයි කිය යුතු ය. මහණෙනි, මම සද්ධර්‍ම ශ්‍රවණය සප්‍රත්‍යය කොට කියමි, නිෂ්ප්‍රත්‍යය කොට නො කියමි. සද්ධර්‍ම ශ්‍රවණයාගේ ප්‍රත්‍යය කවරේ ද යත්: සත්පුරුෂ සංසේවය යැයි කිය යුතු ය.

මහණෙනි, මෙසේ සත්පුරුෂසංසේවය පරිපූර්ණ වූයේ සද්ධර්‍මශ්‍ර‍වණය පුරයි. සද්ධර්‍මශ්‍ර‍වණය පරිපූර්ණ වූයේ ශ්‍ර‍ද්ධාව පුරයි. ශ්‍ර‍ද්ධාව පරිපූර්ණ වූවා යෝනිසෝමනසිකාරය පුරයි. යෝනිසෝමනසිකාරය පරිපූර්ණ වූයේ ස්මෘති සම්ප්‍ර‍ජන්‍යය පුරයි. ස්මෘති සම්ප්‍ර‍ජන්‍යය පරිපූර්ණ වූයේ ඉන්ද්‍රියසංවරය පුරයි. ඉන්ද්‍රියසංවරය පරිපූර්ණ වූයේ ත්‍රිවිධ සුචරිතයන් පුරයි. ත්‍රිවිධ සුචරිතයෝ පරිපූර්ණ වූවාහු සතරසීවටන් පුරත්. සතරසීවටන්හු පරිපූර්ණ වූවාහු සප්තබොධ්‍යඞ්ගයන් පුරත්. සප්තබොධ්‍යඞ්ගයෝ පරිපූර්ණ වූවාහු විද්‍යා විමුක්තිය පුරත්. මෙසේ තෙල විද්‍යාවිමුක්තියගේ ප්‍ර‍්‍යය වෙයි. මෙසේත් පරිපූර්ණභාවය වෙයි.

මහණෙනි, යම් පරිදි ගල් මුදුනෙහි දළ පොද ඇති වැසි වස්නා කල්හි වැසිදිය ගලායන කල්හි ඒ දිය නිම්න තුබු සේ වැටෙමින් පර්‍වත කන්දර ප්‍රදර ශාඛා පුරා ලන්නේ වේද, පර්‍වත කන්දර ප්‍රදරශාඛාවෝ පරිපූර්ණ වූවාහු කුඩා හෙබ් පුරාලත් ද, කුඩා හෙබ්හු පරිපූර්ණ වූවාහු මහහෙබ් පුරාලත් ද, මහහෙබ්හු පරිපූර්ණ වූවාහු කුඩා නදීන් පුරාලත් ද, කුඩා නදීහූ පරිපුර්ණ වූවාහු මහා නදීන් පුරාලත් ද, මහා නදීහු පරිපුර්ණ වූවාහු මහමුහුද පුරාලත් ද, මෙසේ තෙල මහා සාගරයාගේ ප්‍රත්‍යය වෙයි. මෙසේත් පරිපූර්ණභාවය වෙයි.

මහණෙනි, එ පරිදි ම සත්පුරුෂසංසේවය පරිපූර්ණ වුයේ සද්ධර්‍ම ශ්‍ර‍වණය පුරයි. සද්ධර්‍මශ්‍ර‍වණය පරිපූර්ණ වුයේ සැදැහැ පුරයි. ශ්‍ර‍ද්ධාව පරිපූර්ණ වූවා යෝනිසෝමනසිකාරය පුරයි. යෝනිසෝමනසිකාරය පරිපූර්ණ වූයේ ස්මෘති සම්ප්‍රජන්‍යය පුරයි. ස්මෘති සම්ප්‍රජන්‍යය පරිපූර්ණ වූයේ ඉන්‍ද්‍රියසංවරය පුරයි. ඉන්‍ද්‍රියසංවරය පරිපූර්ණ වූයේ ත්‍රිවිධ සුචරිතයන් පුරයි. ත්‍රිවිධ සුචරිතයෝ පරිපූර්ණ වූවාහු සතර සීවටන් පුරත්. සතර සීවටන්හු පරිපූර්ණ වූවාහු සප්තබොධ්‍යඞ්ගයන් පුරත්. සප්තබොධ්‍යඞ්ගයෝ පරිපූර්ණ වූවාහු විද්‍යාවිමුක්තිය පුරත්. මෙසේ තෙල විද්‍යාවිමුක්තියගේ ප්‍ර‍ත්‍යය වෙයි. මෙසේත් පරිපූර්ණභාවය වේ ය යි.
