ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (17) 2. ජාණුස්‌සෝණි වර්ගය

# 10.4.2.6. දුතිය අධම්‌ම සූත්‍රය

මහණෙනි, අධර්ම හා ධර්ම හා දතයුත්තේ ය. අනර්ථ හා අර්ථ දතයුත්තේ ය. අධර්ම හා ධර්ම හා දැන අනර්ථ හා අර්ථ දැන ධර්මය යම් පරිදි වේ නම් අර්ථය යම් පරිදි වේ නම් එසේ පිළිපැදිය යුතු ය යි. භාග්‍යවතුන්වහන්සේ මෙය වදාළ සේක. සුගතයන් වහන්සේ මෙය වදාරා හුනස්නෙන් නැගී විහාරයට පිවිසි සේක.

ඉක්බිති භාග්‍යවතුන් වහන්සේ වැඩි නොබෝ කල් ඇතිවත් ම එ මහණුනට තෙල සිත විය. ඇවැත්නි, භාග්‍යවතුන් වහන්සේ අපට සැකෙවින් මේ උද්දේසය උදෙසා විතර විසින් අරුත් නො බෙදා හුනස්නෙන් නැඟී වෙහෙරට පිවිසි සේක, “මහණෙනි, අධර්ම හා ධර්ම හා දතයුත්තේ ය. අනර්ථ හා අර්ථ දතයුත්තේය. අධර්ම හා ධර්ම හා දැන අනර්ථ අර්ථ හා දැන ධර්ම යම් පරිදි වේ නම් අර්ථ යම් පරිදි වේ නම් එපරිදි පිළිපැදිය යුතුය” යි.

භාග්‍යවතුන් වහන්සේ විසින් සැකෙවින් දෙසන ලද විතර විසින් අරුත් නො බෙදන ලද මේ උද්දේසයාගේ අර්ථය කවරෙක් නම් විතර විසින් බෙදන්නේ දැ යි?

ඉක්බිති එ මහණුනට තෙල සිත විය.

“මේ ආයුෂ්මත් මහාකාත්‍යායන තෙරණුවෝ ශාස්තෲන් විසිනුදු සංවර්ණිතයහ. විඥසබ්‍ර‍ම්සරුන් විසිනුදු සම්භාවිතය හ. ආයුෂ්මත් මහාකාත්‍යායන තෙරණුවෝ භාග්‍යවතුන් වහන්සේ විසින් සැකෙවින් දෙසන ලද විතර විසින් අරුත් නො බෙදන ලද මේ උද්දේශයාගේ අර්ථය විස්තර විසින් විභජනය කිරීමට පොහොනේත් වෙයි. අපි ආයුෂ්මත් මහාකාත්‍යායන තෙරුන් කරා එළඹමෝ නම්, එළඹ, ආයුෂ්මත් මහාකාත්‍යායන තෙරුන් තෙල අරුත් පුළුවුස්නමෝ නම්, යම් සෙයකින් ආයුෂ්මත් මහාකාත්‍යායන තෙරණුවෝ අපට ව්‍යාකරණ කෙරෙත් නම් එ සෙයින් එය ධරන්නමෝ නම් යෙහෙකැ”යි.

එ කල්හි ඒ භික්ෂූහු ආයුෂ්මත් මහාකාත්‍යායන තෙරුන් කරා එළඹිය හ. එළඹ ආයුෂ්මත් මහාකාත්‍යායන තෙරුන් සමඟ සතුටු වුහ. සතුටු වියයුතු කථාව කොට නිමවා එකත්පසෙක හුන් හ. එකත්පසෙක හුන් ඒ මහණහු ආයුෂ්මත් මහාකාත්‍යායන තෙරුන්ට තෙල සැළකළහ:

“ඇවැත් කාත්‍යායනයෙනි, අපට භාග්‍යවතුන් වහන්සේ සැකෙවින් මේ උද්දේසය උදෙසා විතර විසින් අරුත් විභාග නො කොට හුනස්නෙන් නැඟී විහාරයට පිවිසිය හ, මහණෙනි, අධර්ම හා ධර්ම හා දතයුත්තේ ය. අනර්ථ හා අර්ථ හා දතයුත්තේ ය. අධර්ම හා ධර්ම හා දැන අනර්ථ හා අර්ථ හා දැන ධර්මය යම් පරිදි වේ නම් අර්ථය යම් පරිදි වේ නම් එසේ පිළිපැදිය යුතුය’යි. ඇවැත්නි, එ අපට භාග්‍යවතුන් වහන්සේ වැඩි නො බෝ කල් වත් ම තෙල අදහස විය: ‘ඇවැත්නි, අපට භාග්‍යවතුන් වහන්සේ සැකෙවින් මේ උද්දෙස උදෙසා විතර විසින් අරුත් විභාග නො කොට හුනස්නෙන් නැගී විහාරයට වන් හ, මහණෙනි, අධර්මය හා ධර්මය හා දතයුත්තේ ය. අනර්ථය හා අර්ථය දතයුත්තේ ය. අධර්මය හා ධර්මය හා දැන අනර්ථය හා අර්ථය හා දැන ධර්මය යම් පරිදි වේ ද අර්ථය යම් පරිදි වේ ද එසේ පිළිපැදිය යුතුය’ යි.

භාග්‍යවතුන් වහන්සේ විසින් සැකෙවින් උදෙසන ලද විතර විසින් අරුත් නො බෙදන ලද මේ උද්දේසයාගේ අර්ථය කවරෙක් විතර විසින් විභාග කෙරේදැ”යි. ඇවැත්නි, එ අපට තෙල සිත විය.

“මේ ආයුෂ්මත් මහාකාත්‍යාන තෙරණුවෝ ශාස්තෘන්වහන්සේ විසිනුදු සංවර්ණිතය හ. විඥ සබ්‍ර‍ම්සරුන් විසිනුදු සම්භාවිතය හ. ආයුෂ්මත් මහාකාත්‍යායන තෙරණුවෝ භාග්‍යවතුන් වහන්සේ විසින් සැකෙවින් උදෙසන ලද විතර විසින් අරුත් නො බෙදන ලද මේ උද්දේසයාගේ අර්ථය විතර විසින් විභාග කරන්නට පොහොනාහු වෙති. අපි ආයුෂ්මත් මහාකාත්‍යාන තෙරුන් තෙල අරුත් පුළුවුස්නමෝ නම්, ආයුෂ්මත් මහාකාත්‍යායන තෙරණුවෝ අපට යම් පරිදි ව්‍යාකරණ කෙරෙත් නම් එ පරිදි එය දරමෝ නම් ඉතා යෙහෙකැ”යි. ආයුෂ්මත් මහාකාත්‍යායන තෙරණුවෝ විභජනය කෙරෙත්වා යි

“ඇවැත්නි, යම් පරිදි හරයෙන් අර්ථ ඇති සාරය සොයන සාරපර්ය්‍යෙෂණය කරන පුරුෂයෙක් හර ඇති සිටුනා මහරුකක්හුගේ මුල ඉක්ම කඳ ඉක්ම අතුපතරෙහි සාරය සෙවිය යුතු කොට හඟනේ නම් මෙ එබඳු උපමායෙකි. ආයුෂ්මත්නට ශාස්තෘන් වහන්සේ සම්මුඛීභූත වත් ම එ භගවත්හු ඉක්ම අප තෙල අරුත් පිළිවිසිය යුතු කොට හඟනාහුය. ඇවැත්නි, දන්නා වූ ම ඒ භාග්‍යවත්හු දන්නා හ. දක්නාහු ම දක්නා හ. චක්ෂූර්භූත වූ ඤාණභූත වූ ධර්මභූත වූ බ්‍ර‍හ්මභූත වූ තථාගතයෝ වක්තෘ හ. ප්‍ර‍වර්තෘ හ. අර්ථයාගේ නිර්නෙතෘ හ. අමෘතයගේ දාතෘ හ. ධර්‍මස්වාමි හ. යම් හෙයකින් තෙපි භාග්‍යවතුන් වහන්සේ ම කරා එළඹ තෙල අරුත් පුළුවුස්නහු නම් තෙල කරුණ පිණිස එම කල් විය. භාග්‍යවතුන් වහන්සේ යම් පරිදි තොපට ව්‍යාකරණ කරන සේක් නම් එ පරිදි එය දරව” යි.

ඇවැත්නි, කාත්‍යායනයෙනි, එකැතින් දන්නා වූ ම ඒ භාග්‍යවත්හු දනිත් මැ යි. දක්නාහු දකිත් මැ යි. චක්ෂූර්භූත වූ ඥානභූත වූ ධර්‍මභූත වූ බ්‍ර‍හ්මභූත වූ තථාගතයන් වහන්සේ වක්තෘ හ. ප්‍ර‍වර්තෘ හ. අර්ථයාගේ නිර්නෙතෘ හ. අමෘතයාගේ දාතෘ හ. ධර්‍මස්වාමී හ. යම් හෙයකින් අපි භාග්‍යවතුන් වහන්සේ ම කරා එළඹ තෙල අරුත් පුලුවුස්නමෝ නම් තෙල කරුණ සඳහා එම කල් විය. යම් පරිදි භාග්‍යවතුන් වහන්සේ අපට ව්‍යාකරණ කරන සේක් නම් පරිදි එ පරිදි එය දරම් හ. වැලිත් ආයුෂ්මත් මහකාත්‍යයන තෙරණුවෝ ශාස්තෘන් වහන්සේ විසිනුදු සංවර්ණීතය හ. විඥ සබ්‍ර‍ම්සරුන් විසිනුදු සම්භාවිතයහ. භාග්‍යවතුන් වහන්සේ විසින් සැකෙවින් උදෙසන ලද විතර විසින් අරුත් නො බෙදන ලද තෙල උද්දෙසයාගේ අර්ථය විතර විසින් විභාග කිරීමට ආයුෂ්මත් මහාකාත්‍යායනයෝ පොහොසත් හ. ආයුෂ්මත් මහාකාත්‍යායනයෝ නො ගුරු කොට විභාග කෙරෙත්ව යි.

“ඇවැත්නි, එසේ වී නම් අසවු, මැනැවින් මෙනෙහි කරවු, දෙසන්නෙමි”යි. ‘ඇවැත්නි, එසේය’යි ඒ භික්ෂූහු ආයුෂ්මත් මහා කාත්‍යායනයන් හට පිළිවදන් ඇස්වූ හ. ආයුෂ්මත් මහාකාත්‍යායන තෙමේ තෙල කීහ:

ඇවැත්නි, අපට භාග්‍යවතුන් වහන්සේ “මහණෙනි, අධර්‍මය හා ධර්‍මය හා දත යුතුය. අනර්ථය හා අර්ථය හා දතයුතුය. අධර්‍මය හා ධර්‍මය හා දැන අනර්ථය හා අර්ථය හා දැන ධර්‍මය යම් සේ නම්, අර්ථය යම් සේ නම් එසේ පිළිපැදිය යුතු ය” යන යමක් සංක්ෂිප්තව උදෙසුම් කොට විතර විසින් අරුත් නො බෙදා හුනස්නෙන් නැගි විහාරයට පිවිසි සේක් ද,

ඇවැත්නි, අධර්‍මය හා කවර, ධර්‍මය හා කවර, අනර්ථය හා කවර, අර්ථය හා කවර:

ඇවැත්නි, ප්‍රාණඝාතය අධර්‍මයි. ප්‍රාණඝාතයෙන් විරමණය ධර්‍මයි. ප්‍රාණඝාතප්‍ර‍ත්‍යයෙන් යම් නොයෙක් ලාමක අකුශල ධර්‍ම කෙනෙක් සම්භව වෙත් නම් මේ අනර්ථ යි. ප්‍රාණඝාතවිරමණප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණ බවට යෙත් නම් මේ අර්ථ යි.

ඇවැත්නි, අදත්තාදානය අධර්‍මයි. අදත්තාදාන විරමණය ධර්‍මයි. අදත්තාදාන ප්‍ර‍ත්‍යයෙන් යම් නොයෙක් ලාමක අකුශල ධර්‍මයෝ සම්භව වෙත් නම් මේ අනර්ථයි. අදත්තාදානවිරමණප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණබවට යෙත් නම් මේ අර්ථයි.

ඇවැත්නි, කාමමිථ්‍යාචාරය අධර්‍ම යි. කාමමිථ්‍යාචාරයෙන් විරමණය ධර්‍මයි. කාමමිථ්‍යාචාරප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භව වෙත් නම් මේ අනර්ථයි. කාමමිථ්‍යාචාරයෙන් විරමණප්‍ර‍ත්‍යයෙන් නොයෙක් කුශල ධර්‍මයෝ භාවනායෙන් පරිපූර්ණබවට යෙත් නම් මේ අර්ථ යි.

ඇවැත්නි, මුසාවාදය අධර්‍ම යි. මුසාවාදයෙන් විරමණය ධර්‍මයි. මුසාවාද ප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භව වෙත් නම් මේ අනර්ථ යි. මුසාවාදයෙන් විරමණප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණබවට යෙත් නම් මේ අර්ථ යි.

ඇවැත්නි, පිසුනුවචනය අධර්‍ම යි. පිසුනුවචනයෙන් විරමණය ධර්‍ම යි. පිසුනවාචාප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භව වෙත් නම් මේ අනර්ථ යි. පිසුනුවචනයෙන් විරමණප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණබවට යෙත් නම් මේ අර්ථ යි.

ඇවැත්නි, පරොස්බස් අධර්‍ම යි. පරොස්බසින් විරමණය ධර්‍ම යි. පරුෂවචන ප්‍ර‍ත්‍යයෙන් යම් නොයෙක් ලාමක අකුශල ධර්‍මයෝ සම්භව වෙත් නම් මේ අනර්ථ යි. පරොස්බසින් විරමණප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණ බවට යෙත් නම් මේ අර්ථ යි.

ඇවැත්නි, සම්පප්‍ර‍ලාපය අධර්‍ම යි. සම්පප්‍ර‍ලාපයෙන් විරමණය ධර්‍ම යි. සම්පප්‍ර‍ලාපප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භවවෙත් නම් මේ අනර්ථ යි. සම්පප්‍ර‍ලාපයෙන් විරමණප්‍ර‍ත්‍යයෙන් නොයෙක් කුශල ධර්‍මයෝ භාවනායෙන් පරිපූර්ණබවට යෙත් නම් මේ අර්ථ යි.

ඇවැත්නි, අභිධ්‍යාව අධර්‍ම යි. අනභිධ්‍යාව ධර්‍ම යි. අභිධ්‍යාප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භව වෙත් නම් මේ අනර්ථ යි. අනභිධ්‍යාප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණ බවට යෙත් නම් මේ අර්ථ යි.

ඇවැත්නි, ව්‍යාපාදය අධර්‍ම යි. අව්‍යාපාදය ධර්‍ම යි. ව්‍යාපාදප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භව වෙත් නම් මේ අනර්ථ යි. අව්‍යාපාදප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණබවට යෙත් නම් මේ අර්ථ යි.

ඇවැත්නි, මිථ්‍යාදෘෂ්ටිය අධර්‍ම යි. සම්‍යග්දෘෂ්ටියි ධර්‍ම යි. මිථ්‍යාදෘෂ්ටියප්‍ර‍ත්‍යයෙන් යම් නොයෙක් ලාමක අකුශලධර්‍මයෝ සම්භව වෙත් නම් මේ අනර්ථ යි. සම්‍යක්දෘෂ්ටිප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්ණබවට යෙත් නම් මේ අර්ථ යි.

“ඇවැත්නි, අපට භාග්‍යවතුන් වහන්සේ “මහණෙනි, අධර්‍මය හා ධර්‍මය හා දතයුතු ය. අනර්ථය හා අර්ථය හා දතයුතුය. ධර්‍මය හා අධර්‍මය හා දැන අනර්ථය හා අර්ථය හා දැන ධර්‍මය යම් සේ නම් අර්ථය යම් සේ නම් එසේ පිළිපැදිය යුතු ය” යන යමෙක් සංක්ෂිප්තව උදෙසුම් කොට විතර විසින් අරුත් නො බෙදා හුනස්නෙන් නැගී විහාරයට පිවිසි සේක් ද, ඇවැත්නි, මම භාග්‍යවතුන් වහන්සේ විසින් සැකෙවින් උදෙසුම් කළ විතර විසින් අරුත් නො බෙදූ මේ ධර්මයා ගේ අර්ථය විතර විසින් මෙසේ දනිමි. ඇවැත්නි, තෙපි කැමැති වන්නාහු නම් භාග්‍යවතුන් වහන්සේ වෙත ම එළඹ මේ අර්ථය විචාරවු. යම් පරිදි භාග්‍යවතුන් වහන්සේ අපට ප්‍ර‍කාශකරන සේක් නම් එපරිදි එය දරවු යි.

ඇවැත්නි, එසේය යි ඒ මහණහු ආයුෂ්මත් මහාකාත්‍යායන ස්ථවිරයන් වහන්සේගේ භාෂිතය අභිනන්‍දනය කොට අනුමොදනා කොට හුනස්නෙන් නැගී භාග්‍යවතුන් වහන්සේ වෙත එළඹියහ. එළඹ, භාග්‍යවතුන් වහන්සේ වැඳ එකත්පසෙක හුන් හ. එකත් පසෙක හුන් ඒ මහණහු භාග්‍යවතුන් වහන්සේට තෙල සැලකළහ:

“වහන්ස, අපට භාග්‍යවතුන් වහන්සේ අධර්‍මය හා ධර්‍මය හා දතයුත්තේ ය. අනර්ථ හා අර්ථය දතයුත්තේ ය. අධර්‍මය හා ධර්‍මය හා දැන අනර්ථ හා අර්ථය හා දැන ධර්‍මය යම් පරිදි වේ නම් අර්ථය යම් පරිදි වේ නම් එසේ පිළිපැදිය යුතුය”යි, මේ උද්දේසයක් සැකෙවින් උදෙසා විතර විසින් අරුත් විභාග නො කොට හුනස්නෙන් නැඟී වෙහෙරට වන් සේක් ද වහන්ස, ඒ අපට භාග්‍යවතුන් වහන්සේ වැඩි නො බෝ කල් වත් ම තෙල සිත විය; “ඇවැත්නී, අපට භාග්‍යවතුන් වහන්සේ ‘‘මහණෙනි, අධර්‍මය හා ධර්‍මය හා දතයුතුය. අනර්ථ හා අර්ථය හා දත යුතුය. ධර්‍මය හා අධර්‍මය හා දැන අනර්ථය හා අර්ථය හා දැන ධර්‍මය යම් පරිදි වේ නම් අර්ථය යම් පරිදි වේ නම් එපරිදි පිළිපැදිය යුතුය’යි. යමක් සංක්ෂිප්තව උදෙසුම් කොට විතර විසින් අරුත් නො බෙදා හුනස්නෙන් නැගී විහාරයට වන් සේක.

කවරෙක් භාග්‍යවතුන් වහන්සේ සැකෙවින් උදෙසූ විතර විසින් අරුත් නො බෙදූ මේ උද්දේසයාගේ අර්ථය විබජනය කෙරෙන්නේදැ”යි. වහන්ස, එ අපට තෙල සිත විය:

මහණෙනි, මැනැවි, මැනැවි, මහණෙනි, මහාකාත්‍යාන පණ්ඩිත වෙයි. මහණෙනි, මහාකාත්‍යාන මහාප්‍රාඥ වෙයි, මහණෙනි, තෙපි මා කරා ද අවුත් තෙල අරුත් පුලුවුස්නහු නම් මම ද තෙල අර්ථය මහාකාත්‍යායනයන් විසින් යම් පරිදි ව්‍යාකෘත නම් එ පරිදි ම ව්‍යාකරණ කරනෙමි. තෙල කාරණයාගේ අර්ථය එ මැ යි. එසේ ම එය දරව’යි.
