ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (17) 2. ජාණුස්‌සෝණි වර්ගය

# 10.4.2.7. තතිය අධම්‌ම සූත්‍රය

මහණෙනි, අධර්මය හා ධර්මය හා දතයුත්තේ ය. අනර්ථය හා අර්ථය හා දතයුත්තේ ය. අධර්මය හා ධර්මය හා දැන අනර්ථය හා අර්ථය හා දැන යම් පරිදි ධර්මය වේ නම් යම් පරිදි අර්ථය වේ නම් එ පරිදි පිළිපැදිය යුතු.

මහණෙනි, අධර්‍මය කවර, ධර්‍මය කවර: අනර්ථය කවර, අර්ථය කවර: මහණෙනි, ප්‍රාණඝාතය අධර්‍ම යි. ප්‍රාණඝාතයෙන් විරමණය ධර්‍ම යි. ප්‍රාණඝාතප්‍ර‍ත්‍යයෙන් යම් නොයෙක් ලාමක අකුශලධර්‍මයෝ උපදනාහු නම් මේ අනර්ථ යි. ප්‍රාණඝාතයෙන් විරමණප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්තියට යෙත් නම් මේ අර්ථ යි.

මහණෙනි, අදින්නාදානය අධර්‍ම යි. අදින්නාදානයෙන් විරමණය ධර්‍මයි ... මහණෙනි, කාමමිථ්‍යාචාරය අධර්‍ම යි. කාමමිථ්‍යාචාරයෙන් විරමණය ධර්‍ම යි ... මහණෙනි, මුසාවාදය අධර්‍ම යි. මුසාවාදයෙන් විරමණය ධර්‍ම යි ... මහණෙනි, පිසුනුබස් අධර්‍ම යි. පිසුනු බසින් වෙන්වීම ධර්‍ම යි ... මහණෙනි, පරුෂවචන අධර්‍මයි ... පරුෂවචනයෙන් වෙන්වීම ධර්‍මයි ... මහණෙනි, සම්පප්‍ර‍ලාපය අධර්‍ම යි. සම්පප්‍ර‍ලාපයෙන් විරමණය ධර්‍ම යි ... මහණෙනි, අභිධ්‍යා අධර්‍ම යි. අනභිධ්‍යා ධර්‍ම යි ... මහණෙනි, ව්‍යාපාදය අධර්‍ම යි. අව්‍යාපාදය ධර්‍ම යි ... මහණෙනි, මිථ්‍යාදෘෂ්ටිය අධර්‍ම යි. සම්‍යග්දෘෂ්ටිය ධර්‍ම යි. මිථ්‍යාදෘෂ්ටිප්‍රත්‍යයෙන් යම් නොයෙක් ලාමක අකුශලධර්‍මයෝ උපදනාහු නම් මේ අනර්ථ යි. සම්‍යග්දෘෂ්ටිප්‍ර‍ත්‍යයෙන් නොයෙක් කුශලධර්‍මයෝ භාවනායෙන් පරිපූර්තියට යෙත්. මේ අර්ථ යි.

“මහණෙනි, අධර්‍මය හා ධර්‍මය හා දතයුතු ය, අනර්ථය හා අර්ථය හා දතයුතු ය. අධර්‍මය හා ධර්‍මය හා දැන අනර්ථය හා අර්ථය හා දැන ධර්‍මය යම් පරිදි වේ නම් අර්ථය යම් පරිදි වේ නම් එසේ පිළිපැදිය යුතුය”යි මෙසේ යමක් කියන ලද නම් තෙල මේ සඳහා කියන ලද්දේ යි.
