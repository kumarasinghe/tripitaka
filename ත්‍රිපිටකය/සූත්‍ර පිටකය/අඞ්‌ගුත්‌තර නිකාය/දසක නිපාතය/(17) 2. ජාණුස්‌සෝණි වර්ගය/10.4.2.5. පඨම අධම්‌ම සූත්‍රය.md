ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (17) 2. ජාණුස්‌සෝණි වර්ගය

# 10.4.2.5. පඨම අධම්‌ම සූත්‍රය

මහණෙනි, අධර්‍මය හා අනර්ථය හා දතයුත්තේ ය. ධර්‍මය හා අර්ථය හා දතයුත්තේ ය. අධර්‍මය හා අනර්ථය හා දැන ධර්‍මය හා අර්ථය හා දැන ධර්‍මය යම් පරිදි වේ නම් අර්ථය යම් පරිදි වේ නම් එ පරිදි පිළිපැදිය යුතු.

මහණෙනි, අධර්‍මය හා අනර්ථය කවරේය යත්:

ප්‍රාණාඝාතය අදින්නාදානය කාමමිථ්‍යාචාරය මුසාවාදය පිසුනාවාචාය ඵරුසාවාචා ය සම්පප්‍රලාපය අභිධ්‍යාය ව්‍යාපාදය මිථ්‍යාදෘෂ්ටිය යි. මහණෙනි, මේ අධර්‍මය හා අනර්ථය හා යි කියනු ලැබේ.

මහණෙනි, ධර්‍මය හා අර්ථය කවරේය යත්?

ප්‍රාණාඝාතයෙන් විරමණය, අදත්තාදානයෙන් විරමණය, කාමමිථ්‍යාචාරයෙන් විරමණය, මුසාවාදයෙන් විරමණය, පිසුනුබසින් විරමණය, පරොස්බසින් විරමණය, සම්පප්‍රලාපයෙන් විරමණය, අනභිධ්‍යාය, අව්‍යාපාදය, සම්‍යක්දෘෂ්ටිය යී. මහණෙනි, මේ ධර්‍මය හා අර්ථය හා යි කියනු ලැබේ.

මහණෙනි, අධර්‍මය හා අනර්ථය හා දතයුත්තේ ය. ධර්‍මය හා අර්ථය දතයුත්තේ ය. අධර්‍මය දැන අනර්ථය ද දැන ධර්‍මය හා අර්ථය හා දැන ධර්මය යම් පරිදි වේ නම් අර්ථය යම් පරිදි වේ නම් එ සේ පිළිපැදිය යුතු ය යි මෙසේ යමක් කියන ලද නම් තෙල මේ පිණිස කියන ලදැ යි.
