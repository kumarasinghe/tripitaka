ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (17) 2. ජාණුස්‌සෝණි වර්ගය

# 10.4.2.9. සපරික්‌කමන සූත්‍රය

මහණෙනි, මේ ධර්‍මය පරිවර්ජන සහිත වෙයි, මේ ධර්‍මය පරිවර්ජන රහිත නො වෙයි. මහණෙනි, මේ ධර්‍මය කෙසේ පරිවර්ජන සහිත වේය යත්: මේ ධර්‍මය කෙසේ පරිවර්ජන රහිත නොවේය යත්:

මහණෙනි, ප්‍රාණඝාතී හට ප්‍රාණඝාතවිරමණය පරිවර්ජනය වෙයි. මහණෙනි, අදින්නාදායී හට අදින්නාදානවිරමණය පරිවර්ජනය වෙයි. මහණෙනි, කාමමිථ්‍යාචාරීහට කාමමිථ්‍යාචාරවිරමණය පරිවර්ජනය වෙයි. මහණෙනි, මුසාවාදී හට මුසාවාදවිරමණය පරිවර්ජනය වෙයි.

මහණෙනි, පිසුනුබස් ඇත්තහුට පිසුනු බසින් විරමණය පරික්‍ර‍මණය වෙයි. මහණෙනි, පරොස් බස් ඇත්තහුට පරොස් බසින් විරමණය පරික්‍රමණය වෙයි. මහණෙනි, සම්ඵප්‍රලාප ඇත්තහුට සම්ඵප්‍රලාපයෙන් විරමණය පරික්‍ර‍මණය වෙයි. මහණෙනි, අභිධ්‍යා ඇත්තහුට අනභිධ්‍යාව පරික්‍ර‍මණය වෙයි. මහණෙනි, ව්‍යාපාද ඇත්තහුට අව්‍යාපාදය පරික්‍ර‍මණය වෙයි. මහණෙනි, මිථ්‍යාදෘෂ්ටි ඇත්තහුට සම්‍යග්දෘෂ්ටිය පරික්‍ර‍මණය වෙයි.

මහණෙනි, මෙසේ මේ ධර්‍මය සපරික්‍ර‍මණ වෙයි. මේ ධර්‍මය අපරික්‍ර‍මණ නො වේ ය යි.
