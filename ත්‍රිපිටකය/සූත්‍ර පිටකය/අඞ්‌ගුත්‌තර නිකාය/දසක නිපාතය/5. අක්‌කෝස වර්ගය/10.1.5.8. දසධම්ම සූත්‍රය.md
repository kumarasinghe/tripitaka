ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » 5. අක්‌කෝස වර්ගය

# 10.1.5.8. දසධම්ම සූත්‍රය

\[සැවැත්\]

මහණෙනි, මේ දහම් දස දෙනෙක් පැවිද්දහු විසින් නිතර ප්‍ර‍ත්‍යවෙක්ෂා කටයුතුවහ. කවර දස දෙනෙක යත්:

1\. ‘විවර්‍ණභාවයට පැමිණියෙම් වෙමි’යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

2\. ‘මගේ දිවි වැටුම් පරා අයත්ය’යි පැවිද්දහු විසින් නිතර ප්‍ර‍ත්‍යවෙක්ෂා කටයුතු යි.

3\. ‘මා විසින් අන්‍ය වූ ආකල්පයෙක් කටයුතු’යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

4\. ‘කිමෙක මාගේ සිත සීලහෙතුයෙන් උපවාද නො කෙරේදැ’යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

5\. “කිමෙක විඥ සබ්‍ර‍ම්සරහු කරුණු දැන සීලහේතුවෙන් මට උපවාද නො කෙරෙත් දැ”යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

6\. ‘ප්‍රිය වූ මනාප වූ හැමයෙන් මාගේ නානාභාවය, විනාභාවය වේ’යයි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

7\. “කර්‍මය ස්වකීය කොට ඇතියෙම් කර්‍මය දායාද කොට ඇතියෙම් කර්‍මය යොනි කොට ඇතියෙම් කර්‍මය බන්ධු කොට ඇතියෙම් වෙමි. කල්‍යාණ වූ හෝ පාපක වූ හෝ යම් ම කර්‍මයක් කෙරෙම් නම් එයට දායාද වෙමි”යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

8\. “කෙබඳු වූ මට රෑ දාවල් හු ඉක්ම යෙත් දැ”යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

9\. “කිමෙක මම් ශූන්‍යාගාරයෙහි සිත් අලවා වෙසෙම් දැ”යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

10\. “උතුරුමිනිස්දමින් වැඩි ආර්‍ය්‍යභාව කරණයට සමත් ඥානදර්‍ශන විශෙෂයෙක් ම විසින් අධිගත වූයේ ඇද්දැයි ඒ මම් පැසුළු කල්හි සබ්‍ර‍ම්සරුන් විසින් පුළුවුස්නා ලදුයෙම් නිතෙද නො වෙමැ”යි පැවිද්දහු විසින් නිතර ප්‍ර‍ත්‍යවෙක්ෂා කටයුතු.

මහණෙනි, පැවිද්දහු විසින් නිතර ප්‍ර‍ත්‍යවෙක්ෂා කටයුතු මේ ධර්‍ම දසදෙනා යි.
