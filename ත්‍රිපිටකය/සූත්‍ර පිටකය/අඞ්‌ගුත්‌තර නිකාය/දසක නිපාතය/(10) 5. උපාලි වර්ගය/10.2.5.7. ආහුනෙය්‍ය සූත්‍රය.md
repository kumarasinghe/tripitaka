ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (10) 5. උපාලි වර්ගය

# 10.2.5.7. ආහුනෙය්‍ය සූත්‍රය

මහණෙනි, දශධර්‍මයෙකින් සමන්වාගත මහණ ආහුනෙය්‍ය, පාහුණෙය්‍ය, දක්ඛිණෙය්‍ය, අඤ්ජලිකරණීය වෙයි. ලෝකයට අනුත්තර පුණ්‍යක්ෂේත්‍ර‍ වෙයි. කවර දශයෙකින යත්:

මහණෙනි, මෙ සස්නෙහි මහණ සිල්වත් වූයේ ප්‍රාතිමොක්ෂසංවරයෙන් සංවෘත වූයේ වාස කරයි. ආචාර ගෝචරසම්පන්න වූයේ අණුමාත්‍ර‍ වරදෙහි භය දක්නා සුලුයේ සමාදන් වැ සිකපදයන්හි හික්මෙයි.

ශ්‍රැතධර වූයේ ශ්‍රැතසන්නිචය ඇතියේ බහුශ්‍රැත වෙයි. ආදි කල්‍යාණ, මධ්‍ය කල්‍යාණ, පර්‍ය්‍යවසාන කල්‍යාණ වූ යම් බඳු ධර්‍මකෙනෙක් සාර්‍ථ සව්‍යඤ්ජන කොට, කෙවලපරිපූර්‍ණ, පරිශුද්ධ බ්‍ර‍හ්මචර්‍ය්‍යය පළට කරත් නම්, එබඳු ධර්‍මයෝ ඔහු විසින් ධරන ලද්දාහු වචනයෙන් පරිචිත වූවාහු මනසින් අනුප්‍රෙක්ෂිත වූවාහු ප්‍ර‍ඥායෙන් සුප්‍ර‍විදිත වූවාහු බහුශ්‍රැත වෙති.

කල්‍යාණ සගයන් ඇතියේ කල්‍යාණ පුද්ගලයනට නැඹුරුවීම් ඇතියේ කල්‍යාණමිත්‍ර‍ ද වෙයි.

සම්‍යග් දර්‍ශනයෙන් සමන්වාගත වූයේ සම්‍යග්දෘෂ්ටික වෙයි.

අනෙකවිධ ඍද්ධි විශේෂය වදනේය. එකෙක් ම වූයේ බහුප්‍ර‍කාරයෙන් වෙයි. බහුප්‍ර‍කාරයෙන් වූයේ ම එකෙක් වෙයි. පළට බව, නො පළ බව කරනේය, බිතින් පරභාගයට පවුරින් පරභාගයට පවුයෙන් පරභාගයට අහසැ සෙයින් නො ලැගෙමින් යෙයි. දියෙහි මෙන් පොළොව්හිදු නැගීම් හා ගැලීම් හා කෙරෙයි. පොළොව්හි සෙයින් නො බිඳෙන දියෙහි දු ගමන් කෙරෙයි. පියාපත් ඇති ළිහිණියක සෙයින් අහස්හිදු පළඟින් යෙයි. මෙසේ මහර්ධි ඇති, මෙසේ මහානුභාව ඇති මෙ සඳහිරුනුදු අත්ලෙන් පරාමර්ෂ කෙරෙයි, පිරිමදියි, බඹ ලෝ හිම් කොට ද කයින් වශය පවත්වයි.

විශුද්ධ වූ මිනිසැස ඉක්ම ගිය දිවසෝධායෙන් දිව්‍ය වූ හා මානුෂ හා දූරෙහි හා වෙත හා උභය ශබ්දයන් අසයි.

පරසත්ත්‍ව පරපුදගලයන්ගේ සිත් තම සිතින් පිරිසිඳ දන්නේ ය: සරාග වූ හෝ චිත්තය සරාග චිත්ත යයි දන්නේ ය. විතරාග හෝ චිත්තය වීතරාග චිත්ත යයි දන්නේ ය. සදොස හෝ චිත්තය ... වීතදෝස හෝ චිත්තය ... සමෝහ හෝ චිත්තය ... විතමෝහ හෝ චිත්තය ... සංක්ෂිප්ත හෝ චිත්තය ... වික්ෂිප්ත හෝ චිත්තය ... අමහද්ගත හෝ චිත්තය ...මහද්ගත හෝ චිත්තය ...සඋත්තර හෝ චිත්තය ... අනුත්තර හෝ චිත්තය ...අසමාහිත හෝ චිත්තය ...සමාහිත හෝ චිත්තය ... අවිමුත්ත හෝ චිත්තය ...විමුත්ත හෝ චිත්තය ... විමුක්ත හෝ චිත්තය විමුක්ත චිත්තය යි දන්නේය.

අනෙකවිධ පූර්‍වෙනිවාස සිහි කරන්නේ ය. කෙසෙයින යත්: එක් ජාතිකෙකුදු - ජාති දෙකකුදු - ජාති තුනකුදු - ජාති සතරකුදු - ජාති පසකුදු - ජාති දශයකුදු - ජාති විස්සකුදු - ජාති තිසකුදු - ජාති සතළිසකුදු - ජාති පනසකුදු - ජාති සියයකුදු - ජාති දහසකුදු - ජාති සුවහසකුදු - නොයෙක් සංවර්තකල්පයනුදු - අනෙක විවර්‍තකල්පයනුදු - අනෙක සංවර්‍ත විවර්‍ත කල්පයනන් දැයි (යන විසිනි.) මෙබඳු නම් ඇත්තෙම්, මෙබඳු ගොත් ඇත්තෙම්, මෙබඳු සිරුරු පැහැතියෙම්, මෙබඳු අහරැතියෙම් මෙබඳු සුවදුක් විඳුනෙම්, මෙබඳු ආයු හිම් කොට ඇතියෙම්, අසෝතන්හි උපන්මි, හෙ මම් එයින් සැවැ අසෝතන්හි උපනිමි. එහිදු මෙබඳු නමැතියෙම්, මෙබඳු ගොත් ඇතියෙම්, මෙබඳු පැහැ ඇතියෙම්. මෙබඳු අහරැතියෙම් මෙබඳු සුවදුක් විඳින සුළුයෙම් මෙබඳු ආයු හිම්කොට ඇත්තෙම් වීමි. එ මම් එයින් ච්‍යුතවූයෙම් මෙහි උපන්නෙම් වෙමියි මෙ ආකාර සහිත උද්දේශ සහිත අනෙකවිධ පූර්‍වෙනිවාසය සිහි කරයි.

විශුද්ධ වූ මිනිසැස ඉක්ම ගිය දිවැසින් සැවෙන උපදනා සත්ත්‍වයන් දකී, හීන වූ ද ප්‍ර‍ණීත වූ ද සුවර්‍ණ වූ ද දුර්‍වර්‍ණ වූ ද සුගත වූ ද කම් වූ පරිදි මැරීයන සත්ත්‍වයන් දන්නේ ය. එකැතියෙන් මෙ භවත් සත්ත්‍වයෝ කායදුශ්චරිතයෙන් සමන්වාගත වූහු ... වාග් ....මනස් ...ආර්‍ය්‍යයනට උපවාද කරන්නාහු මිථ්‍යාදෘෂ්ටික වූහු මිථ්‍යාදෘෂ්ටික කර්‍ම සමාදාන ඇත්තාහු වෙති. ඔහු කා බුන් මරණින් මතු අපාය වූ දුගති වූ විනිපාත වූ නිරයට පැමිණියාහු වෙත්. මෙ භවත් සත්ත්‍වයෝ කාය සුචරිතයෙන් සමන්වාගත වූවාහු ... වාග් .... මනො සුචරිතයෙන් සමන්වාගත වූවාහු ආර්‍ය්‍යයනට උපවාද නො කරන්නාහු සම්‍යග්දෘෂ්ටික වූවාහු සම්‍යග්දෘෂ්ටික කර්‍ම සමාදානයෙන් යුක්ත වූවාහු වෙති. ඔහු කා බුන් මරණින් මතු සුගති වූ ස්වර්‍ග ලොකයෙහි උපන්නාහු වෙති. මෙසේ විශුද්ධි වූ මිනිස් ඇස ඉක්ම ගිය දිවැසින් ච්‍යවමෘන වූ ද උපපද්‍යමාන වූ ද හීන, ප්‍ර‍ණීත, සුවර්‍ණ, දුවර්‍ණ, සුගත, දුර්‍ගත, කම් වූ පරිදි යන සත්ත්‍වයන් දනී.

ආස්‍ර‍ක්ෂයයෙන් අනාස්‍ර‍ව චිත්ත විමුක්තිය ප්‍ර‍ඥා විමුක්තිය ඉහාත්මයෙහි ම තෙමෙ අභිඥානයෙන් දැන සාක්ෂාත් කොට එයට එළඹ වෙසෙයි.

මහණෙනි, මේ දස ධර්‍මයෙන් සමන්වාගත මහණ ආහුනෙය්‍ය වෙයි, පාහුණෙය්‍ය වෙයි, දක්ඛිණෙය්‍ය වෙයි, අඤ්ජලීකරණීය වෙයි, ලොකයට අනුත්තරපුණ්‍යක්ෂේත්‍ර වෙයි.
