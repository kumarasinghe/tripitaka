ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (10) 5. උපාලි වර්ගය

# 10.2.5.1. කාමභොගී සූත්‍රය

එක් කලෙක භාග්‍යවතුන් වහන්සේ සැවැත් නුවර සමීපයෙහි වූ අනේ පිඬු මහසිටුහුගේ ජේතවන නම් ආරාමයෙහි වැඩ වසන සේක. එකළ්හි අනාථ පිණ්ඩික ගෘහපති තෙම භාග්‍යවතුන් වහන්සේ කරා එළඹියේය. එළඹ භාග්‍යවතුන් වහන්සේ වැඳ එකත්පසෙක හින. එකත්පසෙක හුන් අනාථ පිණ්ඩික ගෘහපති හට භාග්‍යවතුන් වහන්සේ තෙල වදාළ සේක:

ගැහැවිය, මෙ ලොව්හි කාමභෝගි හු දස දෙනෙක් විද්‍යාමාන වෙත්. කවර දසදෙනෙකයත්:

1\. ගැහැවිය, මෙලොව්හි එක් කාම භෝගියෙක් අධර්‍මයෙන් සැහැසි කමින් භෝග පර්යේෂණා කරණේ ය. අධර්‍මයෙන් සැහැසි කමින් භෝග පර්යේෂණා කොට තමා නො සුවපත් කරන්නේ ය. නො පිනවන්නේ ය. සංවිභාග නො කරන්නේ ය, පින් නොකරන්නේ ය.

2\. ගැහැවිය, මෙලොව්හි එක් කාම භෝගියෙක් අධර්‍මයෙන් සාහසික කර්‍මයෙන් භෝග සොයනේ ය. අධර්‍මයෙන් සාහසික කර්‍මයෙන් භෝග සොයා තමා සුවපත් කරනේ ය, පිනවනුයේ ය, සංවිභාග නො කරනේ ය, පින් නො කරනේ ය.

3\. ගැහැවිය, මෙලොව්හි එක් කාමභෝගියෙක් අධර්‍මයෙන් සාහසික කර්‍මයෙන් භෝග සොයනේ ය. අධර්‍මයෙන් සාහසික කර්‍මයෙන් භෝග සොයා තමා සුවපත් කරනේ ය, පිනවන්නේය, සංවිභාග කරනේ ය, පින් කරනේ ය.

4\. ගැහැවිය, මෙලොව්හි එක් කාමභෝගියෙක් ධර්‍මාධර්‍මයෙන් සාහසයෙනුදු අසාහසයෙනුදු භෝග සොයනේය. ධර්‍මාධර්‍මයෙන් සාහසයෙනුදු අසාහසයෙනුදු භෝග සොයා තමා සුවපත් නො කරයි, නො පිනවයි, සංවිභාග නො කරයි, පින් නො කරයි.

5\. ගැහැවිය, මෙලොව්හි එක් කාමභෝගියෙක් ධර්‍මාධර්‍මයෙන් ද සාහසයෙන් ද අසාහසයෙන් ද භෝග සොයා තමා සුවපත් කරයි, පිනවයි, සංවිභාග නො කරයි, පින් නො කරයි.

6\. ගැහැවිය, මෙලොව්හි එක් කාමභෝගියෙක් ධර්‍මාධර්‍මයෙනුදු සාහසයෙනුදු අසාහසයෙනුදු භෝග සොයනේ ය. ධර්‍මාධර්‍මයෙනුදු සාහසයෙනුදු භෝග සොයා තමා සුවපත් කරනේ ය, පිනවන්නේ ය, සංවිභාග කරනේ ය, පින් කරනේ ය.

7\. ගැහැවිය, මෙලොව්හි එක් කාමභෝගියෙක් දැහැමින් නො සැහැසිකමින් භෝගපර්යේෂණ කරනේ ය. දැමින් නො සැහැසිකමින් භෝගපර්යේෂණ කොට තමා සුවපත් නො කරනේ ය. නො පිනවන්නේය, සංවිභාග නො කරනේ ය. පින් නොකරනේ ය.

8\. ගැහැවිය, මෙලොව්හි එක් කාමභෝගියෙක් ධර්‍මයෙන් අසාහසික කර්‍මයෙන් භෝග සොයනේ ය. ධර්‍මයෙන් අසාහසික කර්‍මයෙන් භෝග සොයා තමා සුවපත් කරනේ ය, පිනවන්නේ ය, සංවිභාග නො කරන්නේ ය, පින් නො කරනේ ය.

9\. ගැහැවිය, මෙලොව්හි එක් කාමභෝගියෙක් ධර්‍මයෙන් අසාහසයෙන් භෝග සොයන්නේය, ධර්‍මයෙන් අසාහසයෙන් භෝග සොයා තමා සුවපත් කරයි, පිනවයි, සංවිභාග කරයි, පින් කරයි. (ලෝභයෙන්) ග්‍ර‍ථිත වූයේ; මූර්ඡිතවූයේ, එහි බැස ගත්තේ ආදීනව නො දක්නා සුලුයේ නිඃසරණප්‍ර‍ඥා නැතියේ එ භෝගයනුදු වලඳනේය.

10\. ගැහැවිය, මෙලොව්හි එක් කාමභෝගියෙක් ධර්‍මයෙන් අසාහසයෙන් භෝග පර්යේෂණ කරයි. දැහැමින් නො සැහැසියෙන් භෝග සොයා තමා සුවපත් කෙරෙයි, පිනවයි, සංවිභාග කෙරෙයි, පින් කරයි. ග්‍ර‍ථිත නො වූයේ මූර්ඡිත නො වූයේ, එහි නො බැස ගත්තේ ආදීනව දක්නා සුලුයේ නිඃසරණප්‍ර‍ඥා ඇතියේ වළඳනේ යි.

1\. ගැහැවිය, එහි යම් කාමභෝගියෙක් අදහමින් සැහැසිකමින් භෝග සොයනේ නම්, අදහමින් සැහැසිකමින් භෝග සොයා තමා සුවපත් නො කෙරේ නම්, නො පිනවා නම්, සංවිභාග නො කෙරේ නම්, පින් නො කෙරේ නම්, ගැහැවිය මෙ කාමභෝගී තෙම තුන් කරුණෙකින් ගැරැහිය යුත්තේ ය: ‘අදහමින්, සැහැසිකමින් භෝග පර්යේෂණ කරයි‘ යන මේ පළමු කරුණෙන් ගැරැහිය යුත්තේ ය. තමා සුවපත් නො කෙරෙයි, නො පිනවයි, යන මේ දෙවන කරුණෙන් ගැරැහිය යුත්තේ ය. සංවිභාග නො කෙරෙයි, පින් නො කෙරෙයි යන මේ තුන්වන කරුණෙන් ගැරැහිය යුත්තේ ය. ගැහැවිය, මෙ කාමභෝගී පුරුෂ මෙතුන් කරුණෙන් ගැරැහිය යුත්තේ ය.

2\. ගැහැවිය, එහි යම් කාමභෝගියෙක් අධර්‍මයෙන් සාහසික කර්‍මයෙන් භෝග සොයා නම්, අධර්‍මයෙන් සාහසික කර්‍මයෙන් භෝග සොයා තමා සුවපත් කරයි නම්, පිනවා නම්, සංවිභාග නොකෙරේ නම් පින් නො කෙරේ නම්, ගැහැවිය, මෙ කාමභෝගී පුරුෂයා කරුණු දෙකෙකින් ගැරැහිය යුත්තේ ය. එක් කරුණෙකින් ප්‍ර‍ශංසාර්හ වෙයි: ‘අධර්‍මයෙන් සාහසික කර්‍මයෙන් භෝග සොයන්නේ ය යන මෙ පළමු කරුණෙන් ගැරැහිය යුත්තේ ය. තමා සුවපත් කෙරෙයි. පිනවයි යන මෙ එක් කරුණෙන් ප්‍ර‍ශංසාර්හ වෙයි. සංවිභාග නොකෙරෙයි. පින් නො කෙරෙයි යන මෙ දෙවන කරුණෙන් ගැරැහිය යුත්තේ ය. ගැහැවිය, මෙ කාමභෝගී පුරුෂ තෙම දෙකරුණෙන් ගැරැහිය යුත්තේ ය. මෙ එක් කරුණින් පැසැස්ස යුතු වෙයි.

3\. ගැහැවිය, එහි යම් කාමභෝගියෙක් අධර්‍මයෙන් සාහසික කර්‍මයෙන් භෝග සොයා නම්, අධර්‍මයෙන්, සාහසික කර්‍මයෙන් භෝග සොයා තමා සුවපත් කෙරේ නම්, පිනවා නම්, සංවිභාග කෙරේ නම් පින් කෙරේ නම්, ගැහැවිය, මෙ කාමභෝගියා එක් කරුණෙකින් ගැරැහිය යුතු වෙයි. දෙකරුණෙකින් ප්‍ර‍ශංසාර්හ වෙයි: අධර්මයෙන් සාහසික කර්මයෙන් භෝග සොයයි යන මෙ එක් කරුණෙකින් ගැරැහිය යුතු වෙයි. තමා සුවපත් කරයි, පිනවයි යන මේ පළමු කරුණින් ප්‍ර‍ශංසාර්හ වෙයි. සංවිභාග කරයි, පින් කෙරෙයි යන මේ දෙවන කරුණින් ප්‍ර‍ශංසාර්හ වෙයි. ගැහැවිය, මෙ කාම භෝගියා මෙ එක් කරුණින් ගැරැහිය යුතු වෙයි. මෙ දෙකරුණින් ප්‍ර‍ශංසාර්හ වෙයි.

4\. ගැහැවිය, ඔවුනතුරෙහි යම් කාමභෝගියෙක් ධර්මාධර්මයෙනුදු සාහසිකාසාහසිකකර්මයෙනුදු භෝග සොයා නම්, ධර්මාධර්මයෙන් හා සාහසිකාසාහසිකකර්මයෙනුදු භෝග සොයා තමා සුවපත් නො කෙරේ නම්, නොපිනවා නම්, සංවිභාග නොකෙරේ නම්, පින් නොකෙරේ නම්, ගැහැවිය, මෙ කාම භෝගී පුද්ගල එක් කරුණෙකින් ප්‍ර‍ශංසාර්හ වෙයි, තුන් කරුණෙකින් ගැරැහිය යුතු වෙයි: ‘දැහැමින් නො සැහැසි කමින් භෝග සොයන්නේ ය යන මෙ එක් කරුණෙකින් ප්‍ර‍ශංසාර්හ වෙයි. අධර්මයෙන් සාහසික කර්මයෙන් භෝග පර්යේෂණ කරයි යන මෙ පළමුවන කරුණින් ගැරැහිය යුතු වෙයි. තමා සුවපත් නො කෙරෙයි නො පිනවයි යන මේ දෙවන කරුණින් ගැරැහිය යුතු වෙයි. සංවිභාග නො කරයි, පින් නො කරයි, යන මෙ තුන්වන කරුණින් ගැරැහිය යුතු වෙයි. ගැහැවිය මෙ කාම භෝගි තෙම මෙ එක් කරුණෙන් පැසැස්ස යුතු වෙයි. මෙ තුන් කරුණෙන් ගැරැහිය යුතු වෙයි.

5\. ගැහැවිය, ඔවුනතුරෙහි යම් කාමභෝගියෙක් ධර්මා ධර්මයෙනුදු සාහසිකා සාහසික කර්මයෙනුදු භෝග සොයා නම් ධර්මාධර්මයෙනුදු සාහසිකා සාහසික කර්මයෙනුදු භෝග සොයා කර්මයෙනුදු භෝග සොයා තමා සුවපත් කෙරේ නම්, පිනවා නම්, සංවිභාග නො කෙරේ නම්, පින් නො කෙරේ නම්, ගැහැවිය, මේ කාමභෝගී පුද්ගල දෙකරුණෙකින් ප්‍ර‍ශංසාර්හ වෙයි. දෙකරුණෙකින් ගැරැහිය යුතු වෙයි: ධර්මයෙන් අසාහසික කර්මයෙන් භෝග සොයනේ ය යන මේ පළමු කරුණින් ප්‍ර‍ශංසාර්හ වෙයි. අධර්මයෙන් සාහසික කර්මයෙන් භෝග සොයයි යන මෙ පළමු කරුණින් ගැරැහිය යුතු වෙයි. තමා සුවපත් කරයි, පිනවයි යන මෙ කරුණින් ප්‍ර‍ශංසාර්හ වෙයි. සංවිභාග නො කරයි, පින් නො කරයි යන මේ දෙවන කරුණින් ගැරැහිය යුතු වෙයි. ගැහැවිය, මෙ කාම භෝගී පුද්ගල මෙ කරුණු දෙකින් ප්‍ර‍ශංසාර්භ වෙයි. මෙ කරුණු දෙකින් ගැරැහිය යුතු වෙයි.

6\. ගැහැවිය, ඔවුනතුරෙහි යම් කාම භෝගියෙක් ධර්මාධර්මයෙනුදු, සාහසිකාසාසික කර්මයෙනුදු භෝග සොයා නම් ධර්මාධර්මයෙනුදු සාහසිකාසාහසික කර්මයෙනුදු භෝග සොයා තමා සුවපත් කෙරෙයි නම්, පිනවා නම්, සංවිභාග කෙරෙයි නම්, පින් කෙරෙයි නම්, ගැහැවිය, මෙ කාමභෝගී පුද්ගල තුන් කරුණෙකින් ප්‍ර‍සංසාර්භ වෙයි, එක් කරුණෙකින් ගැරහිය යුතුවෙයි: ධර්මයෙනුදු අසාහසික කර්මයෙනුදු භෝග පර්යේෂණ කරනුයේය යන මේ පළමු කරුණින් ප්‍ර‍සංසාර්හ වෙයි. අධර්මයෙනුදු සාහසික කර්‍මයෙනුදු භෝග පර්යේෂණ කරනුයේය යන මේ එක් කරුණෙන් ගැරැහිය යුතු වෙයි. තමා සුවපත් කරනුයේ, පිනවන්නේය යන මේ දෙවන කරුණින් ප්‍ර‍සංසාර්හ වෙයි. සංවිභාග කරනුයේය, පින කරනුයේ ය යන මෙ තෙවන කරුණින් ප්‍ර‍සංසාර්හ වෙයි. ගැහැවිය, මෙ කාමභෝගී පුද්ගල මෙතුන් කරුණින් ප්‍ර‍සංසාර්හ වෙයි. මෙ එක් කරුණින් ගැරැහිය යුතු වෙයි.

7\. ගැහැවිය, ඔවුනතුරෙහි යම් කාමභෝගියෙක් ධර්මයෙන් අසාහසික කර්මයෙන් භෝග සොයා නම්, ධර්මයෙන් අසාහසික කර්මයෙන් භෝග සොයා තමා සුවපත් නොකෙරෙයි නම්, නො පිනවා නම්, සංවිභාග නො කෙරේ නම්, පින් නොකෙරේ නම්, ගැහැවිය, මෙ කාමභෝගී පුද්ගල එක් කරුණෙකින් පැසැස්ස යුතු වෙයි. දෙකරුණෙකින් ගැරැහිය යුතු වෙයි: ධර්මයෙන් අසාහසික කර්මයෙන් භෝග පර්යේෂණ කරනුයේය යන මේ පළමු කරුණින් පැසැස්ස යුතු වෙයි. තමා සුවපත් නො කරනුයේ ය, නො පිනවයි, යන මෙ පළමුවන කරුණින් ගැරැහිය යුතු වෙයි. සංවිභාග නො කෙරෙයි, පින් නො කෙරෙයි යන මෙ දෙවන කරුණින් ගැරැහිය යුතු වෙයි. ගැහැවිය, මෙ කාම භෝගී පුද්ගල මෙ එක් කරුණින් පැසැස්ස යුතු වෙයි. මෙ දෙකරුණින් ගැරැහිය යුතු වෙයි.

8\. ගැහැවිය, ඔවුනතුරෙහි යම් කාමභෝගියෙක් ධර්මයෙන් අසාහසික කර්මයෙන් භෝග සොයා නම්, ධර්මයෙන් අසාහසික කර්මයෙන් භෝග සොයා තමා සුවපත් කෙරේ නම්, පිනවා නම්, සංවිභාග නො කෙරේ නම්, පින් නො කෙරේ නම්, ගැහැවිය, මෙ කාම භෝගියා දෙකරුණෙකින් ප්‍ර‍ශංසාර්හ වෙයි. ඒ කරුණෙකින් ගැරැහිය යුතු වෙයි: ධර්මයෙන් අසාහසික කර්මයෙන් භෝග පර්යේෂණ කරයි යන මේ පළමු වන කරුණින් ප්‍ර‍ශංසාර්හ වෙයි. තමා සුවපත් කරයි, පිනවයි යන මෙ දෙවන කරුණින් ප්‍ර‍ශංසාර්හ වෙයි. සංවිභාග නො කෙරෙයි, පින් නො කෙරෙයි යන මෙ එක් කරුණින් ගැරහිය යුතු වෙයි. ගැහැවිය, මේ කාම භෝගී මෙ දෙකරුණින් පැසැස්ස යුතු වෙයි. මෙ එක්කරුණින් ගැරැහිය යුතු වෙයි.

9\. ගැහැවිය, ඔවුනතුරෙහි යම් කාම භෝගියෙක් ධර්මයෙන් අසාහසික කර්මයෙන් භෝග සොයා නම්, ධර්මයෙන් අසාහසික කර්මයෙන් භෝග සොයා තමා සුවපත් කෙරෙයි නම්, පිනවයි නම්, සංවිභාග කෙරෙයි නම්, පින් කෙරෙයි නම්, ඒ භෝගයෙනුදු ග්‍රථිතවූයේ මූර්ඡිත වූයේ එහි බැස ගත්තේ ආදීනව නොදක්නා සුළු වූයේ අනිඃසරණප්‍රඥා ඇත්තේ වළඳානම්, ගැහැවිය, මෙ කාමභෝගී තෙම තුන් කරුණෙකින් පැසැසිය යුතු වෙයි. එක් කරුණෙකින් ගැරැහිය යුතු වෙයි: ධර්මයෙන් අසාහාසික කර්මයෙන් භෝග සොයයි යන මෙපළමු කරුණින් පැසැස්ස යුතු වෙයි. තමා සුවපත් කෙරෙයි, පිනවයි යන මෙ දෙවන කරුණින් පැසැස්ස යුතු වෙයි. සංවිභාග කෙරෙයි, පින් කෙරෙයි, මෙ තෙවන කරුණින් පැසිසිය යුතු වෙයි. එ භෝගයනුදු ග්‍ර‍ථිත වූයේ මූර්ඡිත වූයේ එහි බැස ගත්තේ, ආදීනව නො දක්නා සුලු වූයේ නිඃසරණ ප්‍ර‍ඥා නැත්තේ වළඳ කරයි යන මෙ එක් කරුණින් ගැරැහිය යුතු වෙයි. ගැහැවිය, මේ කාමභෝගයා මේ තුන් කරුණින් පැසැස්ස යුතු වෙයි. මෙ එක් කරුණින් ගැරැහිය යුතු වෙයි.

10\. ගැහැවිය, ඔවුනතුරෙහි යම් කාමභෝගියෙක් දැහැමින් නො සැහැසි කමින් භෝග සොයා නම්, දැහැමින් නො සැහැසි කමින් භෝග සොයා තමා සුවපත් කරයි නම්, පිනවයි නම්, සංවිභාග කරයි නම්, පින් කරයි නම්, ඒ භෝගයනුදු ග්‍රථිත නො වූයේ මූර්ඡිත වූයේ එහි බැස නොගත්තේ ආදීනව දක්නා සුලුවූයේ නිඃසරණ ප්‍රඥා ඇතියේ වළඳයි නම්, ගැහැවිය, මෙ කාමභෝගී තෙම සතර කරුණෙකින් පැසැසිය යුතු වෙයි: දැහැමින් නොසැහැසි කමින් භෝග සොයයි යන මෙ පළමු කරුණින් පැසැසිය යුතු වෙයි. තමා සුවපත් කෙරයි, පිනවයි යන මෙ දෙවත් කරුණින් පැසැසිය යුතු වෙයි. සංවිභාග කරයි, පින් කරයි, යන මෙ තෙවන කරුණින් පැසැසිය යුතු වෙයි. එ භෝගයනුදු ග්‍ර‍ථිත වූයේ අමූර්ඡිත වූයේ අධ්‍යාපන්න නො වූයේ ආදීනව දක්නා සුලුයේ නිඃසරණ ප්‍ර‍ඥා ඇතියේ වළඳයි යන මෙ සතර කරුණින් පැසැසිය යුතු වෙයි.

ගැහැවිය, මෙ කාම භෝගීතෙම මෙ සතර කරුණෙන් පැසැසිය යුතු වෙයි.

ගැහැවිය මෙ දස කාමභෝගීහු ලොව්හි විද්‍යාමාන ම වෙති. ගැහැවිය මෙ දස කාමභෝගීන් අතුරෙන් යම් කාමභෝගියෙක් ධර්‍මයෙන් අසාහසික කර්‍මයෙන් භෝග සොයා නම්, ධර්‍මයෙන් අසාහසික කර්‍මයෙන් භෝග සොයා තමා සුවපත් කරයි නම්, පිනවා නම්, සංවිභාග කරයි නම්, පින් කරයි නම් එ භෝගයනුදු ග්‍ර‍ථිතනුවූයේ අමූර්ඡිත වූයේ අධ්‍යාපන්න නො වූයේ ආදීනව දක්නා සුලුයේ නිඃසරණ ප්‍ර‍ඥා ඇතියේ වළඳා නම්, මෙතෙම මෙ දස කාමභෝගීන්ගෙන් අග්‍ර‍ද, ශ්‍රෙෂ්ඨ ද ප්‍ර‍මුඛ ද උත්තම ද ප්‍ර‍වර ද වෙයි.

ගැහැවිය, යම් පරිදි දෙනගෙන් කිරිය, කිරෙන් දිහිය, දිහියෙන් වෙඬරුය, වෙඬරුයෙන් ගීය, ගියෙන් ගී මධුය, එහි ලා අග්‍ර‍යයි ගිණුමටයේ ද, ගැහැවිය, එපරිදි ම මෙ දස කාමභෝගීන් අතුරෙන් යම් කාමභෝගියෙක් ධර්‍මයෙන් අසාහසික කර්‍මයෙන් භෝග සොයා නම්, ධර්‍මයෙන් අසාහසික කර්‍මයෙන් භෝග සොයා තමා සුවපත් කරයි නම්, පිනවා නම්, සංවිභාග කරයි නම්, පින් කරයි නම්, එ භෝගයනුදු ග්‍ර‍ථිත නුවූයේ අමූර්ඡිත වූයේ අනධ්‍යාපන්නවූයේ ආදීනව දක්නා සුලුයේ, නිඃසරණ ප්‍ර‍ඥා ඇතියේ වළඳා නම්, මෙ දස කාමභෝගීන්ගෙන් මෙතෙම අග්‍ර‍ද, ශ්‍රෙෂ්ඨ ද ප්‍ර‍මුඛ ද උත්තම ද ප්‍ර‍වර ද වෙයි.
