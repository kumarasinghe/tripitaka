ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (10) 5. උපාලි වර්ගය

# 10.2.5.2. භය සූත්‍රය

(සැවැත්)

එකල්හි අනාථපිණ්ඩික ගෘහපති භාග්‍යවතුන් වහන්සේ කරා එළඹියේ ය. එළඹ භාග්‍යවතුන් වහන්සේ සකසා වැඳ එකත්පසෙක හින. එකත්පසෙක හුන් අනාථපිණ්ඩික ගෘහපතිහට භාග්‍යවතුන් වහන්සේ තෙල සැළ කළහ:

ගෘහපතිය, යම් හෙයෙකින් අරී සවුහුගේ පඤ්ච චිත්තො ත්‍රාසභයයෝ අකුශල වෛරයෝ මොනොවට සන්හුන් වෙත් ද, සතර සෝවාන් අඟින් සමන්වාගත වේ ද, ඔහු විසින් ආර්‍ය්‍ය (විදර්‍ශනා මාර්‍ග සඞ්ඛ්‍යාත) න්‍යායය ප්‍ර‍ඥායෙන් මොනොවට දක්නා ලද්දේ, සුපිළි විදියේ වේ ද, කැමැති වනුයේ තෙමේ තමා පහළ කරන්නේ ය:

“ක්ෂය වී ගිය නිරෑ ඇතියෙම් ක්ෂය වී ගිය තිරිසන් යොන් ඇතියෙම් ක්ෂය වී ගිය ප්‍රේතවිෂය ඇතියෙම්, ක්ෂය වී ගිය අවාදුගති විනිපා ඇතියෙම් වෙමි. විනිපාතස්වාභාව නැතියෙම් නියතයෙම් සම්බෝධිය පරායණ කොට ඇතියෙම් ශ්‍රොතාපන්න යෙමි”යි. කවර පඤ්චභය වෛරයෝ සන්හුන්නාහු වෙත් ය යත්:

ගෘහපතිය, පණිවා කරණ සුලුවූයේ පණිවා හේතුකොටගෙණ දෘෂ්ට ධාර්මික වූ ද යම් භය හා වෛර හා ලබා ද, සාම්පරායික වූ ද භය හා වෛර ලබා ද, චෛතසික වූ ද දුක් දොම්නස් විඳිනේ ද, පණිවායෙන් විරත වූයේ එ දෘෂ්ට ධාර්මක වූ භය වෛර නො ම ලබන්නේ ය. සාම්පරායික භය වෛර නො ම ලබන්නේ ය, චෛතසික දුඃඛදෞර්මනස්‍ය නො ම විඳිනේය. මෙසේ ප්‍රාණඝාතයෙන් වෙන්වූවහුගේ එ බිය හා වෙර හා සංහිඳුනේ වෙයි.

ගෘහපතිය, නුදුන්දෑගන්නා සුලුවූයේ -පෙ- කාමයන්හි මිසහසර ඇතියේ - මුසවා බණනසුලුවූයේ යම් - ගෘහපතිය, මදපමා දෙකට කරුණුවූ රහමෙර බොන සුලුයේ මදපමා දෙකට කරුණුවූ රහමෙර හේතුයෙන් යම් දෘෂ්ටධාර්මික වූ ද භය හා වෛර හා ලබා නම් සාම්පරායික වු ද භය හා වෛර හා ලබා නම් චෛතසික වූ ද දුක් දොම්නස් විඳිනේ නම් මදපමා දෙකට කරුණු රහමෙරින් විරත වූයේ දෘෂ්ට ධාර්මික වූ ද භය හා වෛර හා නොම ලබනේ ය, සාම්පරායික වූ ද දුක් භය හා වෛර හා නො ම ලබනේ ය, චෛතසික වූ ද දුක් දොම්නස් නො ම විඳුනේය, මදපමා දෙකට කරුණු වූ රහමෙරින් විරතහුගේ මෙසේ එ භය හා වෛර හා සංහිඳුනේ වෙයි. මෙ පස් භය හා වෛර හා ව්‍යුපශාන්ත වෙත්.

කවර නම් සතර සෝවාන් අඟින් සමන්වාගත වේය යත්:

ගෘහපතිය, මෙ සස්නෙහි ආර්‍ය්‍ය ශ්‍රාවක තෙම බුදුන් කෙරෙහි අවෙත්‍යප්‍ර‍සාදයෙන් සමන්වාගත වෙයි: මෙ කරුණිනුදු එ භාග්‍යවත්හු අර්හත්හ, සම්‍යක් සම්බුද්යහ, විද්‍යාචරණ සම්පන්නයහ, සුගතයහ, අනුත්තරයහ, පුරුෂදම්‍ය සාරථිහ, දේවමනුෂ්‍යයනට ශාස්තෘහ, බුද්ධයහ, භාග්‍යවත්හ”යි. ධර්‍මයෙහි අවෙත්‍ය ප්‍ර‍සාදයෙන් සමන්වාගත වෙයි: භගවත්හු විසින් ධර්‍මය ස්වඛ්‍යාතය, සාන්දෘෂ්ටිකය, අකාලිකය, එහිපස්සිකය, උපනයාර්හය, විඥයන් විසින් ප්‍රත්‍යාත්ම වශයෙන් දතයුතුය”යි.

සඞ්ගයා කෙරෙහි අවෙත්‍ය ප්‍ර‍සාදයෙන් සමන්වාගත වෙයි: භගවත්හුගේ අරී සවු සඟ සුපිළිපන් වෙයි, භගවත්හුගේ සවු සඟ ඍජු පිළිවෙතට පිළිපන, භගවත්හුගේ සවු සඟ මාර්‍ග නියාමයට පිළිපන, භගවත්හුගේ සවු සඟ සාමීචියට පිළිපන. මේ සතර පුරුෂ යුගලයෙක් අෂ්ට පුරුෂපුද්ගල කෙනෙක් වෙත් නම් භගවත්හුගේ තෙල ශ්‍රාවක සඞ්ඝ ආහුණෙය්‍යය, පාහුණෙය්‍යය, දක්ඛිණෙය්‍යය, අඤ්ජලීකරණීයය, ලෝකයට අනුත්තර පුණ්‍යක්ෂෙත්‍ර‍”යි.

අඛණ්ඩ වූ අච්ඡිද්‍ර‍වූ අශබල වූ අකල්මාෂ වූ භූජිස්‍ය වූ විඥ ප්‍ර‍ශස්ත වූ අපරාමාෂ්ට වූ සමාධියට හිතව වැටෙන ආර්‍ය්‍යකාන් ශීලයෙන් සමන්වාගත වෙයි. මෙ සතර සොත්පත්ති අඞ්ගයෙන් සමන්වාගත වෙයි.

ඔහු විසින් කවර ආර්‍ය්‍ය න්‍යායයෙක් ප්‍ර‍ඥායෙන් සුදෘෂ්ට වූයේ සුප්‍ර‍ති විද්ධය යත්:

ගෘහපතිය, මෙසස්නෙහි ආර්‍ය්‍ය ශ්‍රාවක මෙසේ ප්‍ර‍ත්‍යවෙක්ෂා කෙරෙයි: මෙසේ මෙ අවිද්‍යාදි ප්‍ර‍ත්‍ය ඇතිවත් ම මෙ සංස්කාරාදිය වෙයි. මෙ ප්‍ර‍ත්‍යයාගේ උත්පාදයෙන් මෙ ඵලය උපදනේය, මෙ ප්‍ර‍ත්‍යයාගේ අභාවය වත්ම මෙ ඵලය නොවේ, මෙ ප්‍ර‍ත්‍යයාගේ නිරෝධයෙන් මෙ ඵලය නිරුද්ධ වෙයි, එ කිසෙය යත්: අවිද්‍යා ප්‍ර‍ත්‍යයයෙන් සංස්කාරයෝ වෙත්, සංස්කාර ප්‍ර‍ත්‍යයයෙන් විඥානය වෙයි, විඥාන ප්‍ර‍ත්‍යයයෙන් නාමරූප වෙයි, නාමරූප ප්‍ර‍ත්‍යයයෙන් ෂඩායතන වෙයි, ෂඩායතන ප්‍ර‍ත්‍යයයෙන් ස්පර්‍ශ වෙයි, ස්පර්‍ශ ප්‍ර‍ත්‍යයයෙන් වේදනා වෙයි, වේදනා ප්‍ර‍ත්‍යයයෙන් තෘෂ්ණා වෙයි, තෘෂ්ණා ප්‍ර‍ත්‍යයයෙන් උපාදාන වෙයි, උපාදන ප්‍ර‍ත්‍යයයෙන් භව වෙයි, භව ප්‍ර‍ත්‍යයයෙන් ජාති වෙයි, ජාති ප්‍ර‍ත්‍යයයෙන් ජරාමරණ ශෝක පරිදේව දුඃඛදෞර්‍මනය්‍යොපායාසයෝ වෙත්. මෙසේ තෙල කෙවල දුඃඛස්කන්‍ධයාගේ සමුදය වෙයි.

අවිද්‍යාහුගේ ම අශේෂවිරාග නිරෝධයෙන් සඞ්ඛාර නිරෝධය වෙයි, සඞ්ඛාර නිරෝධයෙන් විඥාන නිරෝධය වෙයි, විඥාන නිරෝධයෙන් නාමරූප නිරෝධය වෙයි, නාමරූප නිරෝධයෙන් ෂඩායතන නිරෝධය වෙයි, ෂඩායතන නිරෝධයෙන් ස්පර්‍ශ නිරෝධය වෙයි, ස්පර්‍ශ නිරෝධයෙන් වේදනා නිරෝධය වෙයි, වේදනා නිරෝධයෙන් තෘෂ්ණා නිරෝධය වෙයි, තෘෂ්ණා නිරෝධයෙන් උපාදාන නිරෝධය වෙයි, උපාදන නිරෝධයෙන් භව නිරෝධය වෙයි, භව නිරෝධයෙන් ජාති නිරෝධය වෙයි, ජාති නිරෝධයෙන් ජරාමරණ ශෝක පරිදේව දුඃඛදෞර්‍මනස්‍යොපායාසයෝ නූපදිත්. මෙසේ තෙල කෙවල දුඃඛ ස්කන්‍ධයාගේ නිරෝධය වෙයි, ඔහු විසින් මෙ න්‍යාය ප්‍ර‍ඥායෙන් සුදෘෂ්ට සුප්‍ර‍තිවිද්ධ වෙයි.

ගෘහපතිය, යම් කලෙක ආර්‍ය්‍ය ශ්‍රාවකයාගේ මේ පඤ්චභය වෛරයෝ ව්‍යුපශාන්ත වෙත් ද, මේ සතර ස්‍රොතාපත්ති-අඞ්ගයෙන් සමන්වාගත වේ ද, ඔහු විසින් මෙ ආර්‍ය්‍ය න්‍යාය ප්‍ර‍ඥායෙන් සුදෘෂ්ට ද සුප්‍ර‍තිවිද්ධද වෙයි. හේ කැමැති වන්නේ තෙමේ තමා පාළ කරන්නේය: ක්ෂය වූ නිරය ඇතියෙම්, ක්ෂය වූ තිරිසන්යොන් ඇතියෙම්, ක්ෂය වූ ප්‍රෙත විෂය ඇතියෙම් ක්ෂය අවාදුගති විනිපා ඇතියෙම් නො හෙන සැහැවි ඇතියෙම් නියතයෙම් සම්බෝධි පරායණයෙම් සෝවාන් වෙමි යි.
