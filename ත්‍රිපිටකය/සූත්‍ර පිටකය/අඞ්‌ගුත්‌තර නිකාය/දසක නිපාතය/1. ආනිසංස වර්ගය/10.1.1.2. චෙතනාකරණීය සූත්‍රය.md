ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » 1. ආනිසංස වර්ගය

# 10.1.1.2. චෙතනාකරණීය සූත්‍රය

(සැවැත් නිදාන යි)

මහණෙනි, සිල්සපන් සිල්වත් හට ‘මට අවිප්‍ර‍තිසාරය උපදීව’යි චේතනායෙන් කරණී නැත. මහණෙනි, යම්හෙයෙකින් සිල්සපන් සිල්වත්හට අවිප්‍ර‍තිසාරය උපදනේය යන තෙල ධර්‍මතා යි. මහණෙනි, ‘මට ප්‍රාමොද්‍යය උපදීව’යි අවිප්‍ර‍තිසාරීහට චේතනායෙන් කරණී නැත. මහණෙනි, අවිප්‍ර‍තිසාරීහට ප්‍රාමොද්‍යය උපදනේය යන තෙල ධර්‍මතා යි. මහණෙනි, ප්‍ර‍මුදිත වූවහුට ‘මට ප්‍රීතිය උපදීව’යි චේතනායෙන් කරණී නැත. මහණෙනි, ප්‍ර‍මුදිතයාහට ප්‍රීතිය උපදනේය යන තෙල ධර්‍මතා යි. මහණෙනි, ප්‍රීතිමනස්කයාට ‘මාගේ කය සන්හිඳේව’යි චේතනායෙන් කරණි නැත. මහණෙනි, ප්‍රීතිමනස්කයාගේ කය සන්හිඳේය යන තෙල ධර්‍මතා යි. මහණෙනි, සන්හුන් කය ඇතියහට ‘සුව විඳිනෙම්ව’යි චේතනායෙන් කරණී නැත. මහණෙනි, සන්හුන් කය ඇතියේ සුව විඳුනේ ය යන තෙල ධර්‍මතා යි. මහණෙනි, ‘මගේ සිත සමාහිතවේවා’යි සුව ඇතියහට චේතනායෙන් කරණී නැත. මහණෙනි, සුව ඇතියහුගේ සිත සමාහිත වන්නේය යන තෙල ධර්‍මතා යි. මහණෙනි, සමාහිතයාට ‘යථාභූතය දන්නෙම්වයි, දක්වන්නෙම්ව’යි ‍චේතනායෙන් කරණී නැත. මහණෙනි, සමාහිත වූයේ යථාභූතය දන්නේ ය’ දක්නේය යන තෙල ධර්‍මතා යි. මහණෙනි, යථාභූතය දන්නහුට දක්නහුට ‘නිර්වේද කරවම්හයි, විරාග කරවම්හ’යි චේතනායෙන් කරණී නැත. මහණෙනි, යථාභූතය දන්නේ දක්නේ නිර්වේදය කෙරේය, නො ඇලේය යන තෙල ධර්‍මතා යි. මහණෙනි, නිර්වේදකරනුවහට විරාග කරනුවහට ‘විමුත්තිඥානදර්ශනය පසක් කරනෙම්ව’යි චේතනායෙන් කරණී නැත. මහණෙනි, නිර්විග්න වූයේ විරක්ත වූයේ විමුත්තිඥානදර්ශනය පසක් කරණේය යන තෙල ධර්‍මතා යි.

මහණෙනි, මෙසෙයින් නිබ්බිදාවිරාගය විමුක්තිඥානදර්ශනය අර්ථ කොට විමුක්තිඥානදර්ශනය අනුසස් කොට ඇත්තේ ය. යථාභූතඥානදර්ශනය නිබ්බිදාවිරාගය අර්ථ කොට නිබ්බිදාවිරාගය අනුසස් කොට ඇත. සමාධිය යථාභූතඥානදර්ශනය අර්ථ කොට යථාභූතඥානදර්ශනය අනුසස් කොට ඇත. සුඛය සමාධිය අර්ථ කොට සමාධිය අනුසස් කොට ඇත. ප්‍ර‍ශ්‍ර‍බ්ධිය සුඛය අර්ථ කොට සුඛය අර්ථ කොට ඇත. ප්‍රීතිය ප්‍ර‍ශ්‍ර‍බ්ධිය අර්ථකොට ප්‍ර‍ශ්‍ර‍බ්ධිය අනුසස් කොට ඇත. ප්‍රාමොද්‍යය ප්‍රීතිය අර්ථ කොට ප්‍රීතිය අනුසස් කොට ඇත. අවිප්‍රතිසාරාය ප්‍රාමොද්‍යය අර්ථ කොට ප්‍රාමොද්‍යය අනුසස් කොට ඇත. කුශලශීලයෝ අවිප්‍ර‍තිසාරය අර්ථ කොට අවිප්‍ර‍තිසාරය අනුසස් කොට ඇතියහ.

මහණෙනි, මෙසෙයින් (ත්‍රෛභූමකවර්‍ත සඞ්ඛ්‍යාත) ඔරිමතීරයෙන් නිබ්බානපාර සඞ්ඛ්‍යාත පාරිමතීරයට යාම සඳහා ධර්‍මයෝ ම ධර්මයන් පවත්වන්නාහ, ධර්‍මයෝ ම ධර්‍මයන් පුරන්නාහයි.
