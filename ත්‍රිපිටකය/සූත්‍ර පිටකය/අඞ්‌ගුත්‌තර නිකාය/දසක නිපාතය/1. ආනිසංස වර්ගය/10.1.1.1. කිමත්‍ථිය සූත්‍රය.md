ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » 1. ආනිසංස වර්ගය

# 10.1.1.1. කිමත්‍ථිය සූත්‍රය

මා විසින් මෙසේ අසන ලද: එක් සමයෙක්හි භාග්‍යවතුන් වහන්සේ සැවැත්නුවර සමීපයෙහි ජෙතවන නම් අනේපිඬු සිටුහුගේ අරම්හි වැඩවසන සේක. එකල්හි ආයුෂ්මත් ආනන්‍ද තෙරණුවෝ භාග්‍යවතුන් වහන්සේ කරා එළඹියහ. එළඹ භාග්‍යවතුන් වහන්සේ සකසා වැඳ එකත්පස්ව හුන්හ. එකත්පස්ව හුන් ආයුෂ්මත් ආනන්‍ද තෙරණුවෝ භාග්‍යවතුන් වහන්සේට තෙල සැලකළහ:

වහන්ස, කුශල ශීලයෝ කුමක් අර්ථ කොට කුමක් අනුසස් කොට ඇත්තාහු ද?

ආනන්‍දය, කුශලශීලයෝ අවිප්‍ර‍තිසාරය (නො විපිළිසර බව) අර්ථ කොට අවිප්‍ර‍තිසාරය අනුසස් කොට ඇත්තාහ යි.

වහන්ස, අවිප්‍ර‍තිසාරය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, අවිප්‍ර‍තිසාරය ප්‍රාමොද්‍යය අර්ථ කොට ප්‍රාමොද්‍යය අනුසස් කොට ඇත.

වහන්ස, ප්‍රාමොද්‍යය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, ප්‍රාමොද්‍යය ප්‍රීතිය අර්ථ කොට ප්‍රීතිය අනුසස් කොට ඇත.

වහන්ස, ප්‍රීතිය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, ප්‍රීතිය ප්‍ර‍ශ්‍රබ්ධිය අර්ථ කොට ප්‍ර‍ශ්‍රබ්ධිය අනුසස් කොට ඇත.

වහන්ස, ප්‍ර‍ශ්‍රබ්ධිය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, ප්‍ර‍ශ්‍රබ්ධිය සුඛය අර්ථ කොට සුඛය අනුසස් කොට ඇත.

වහන්ස, සුඛය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, සුඛය සමාධිය අර්ථ කොට සමාධිය අනුසස් කොට ඇත.

වහන්ස, සමාධිය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, සමාධිය යථාභූතඥානදර්ශනය අර්ථ කොට යථාභූතඥානදර්ශනය අනුසස් කොට ඇත.

වහන්ස, යථාභූතඥානදර්ශනය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, යථාභූතඥානදර්ශනය නිබ්බිදාවිරාගය අර්ථ කොට නිබ්බිදාවිරාගය අනුසස් කොට ඇත.

වහන්ස, නිබ්බිදාවිරාගය කුමක් අර්ථ කොට කුමක් අනුසස් කොට ඇද්ද?

ආනන්‍දයෙනි, නිබ්බිදාවිරාගය විමුත්තිඥානදර්ශනය අර්ථ කොට විමුත්තිඥානදර්ශනය අනුසස් කොට ඇතැ යි.

ආනන්‍දයෙනි, මෙසේ කුශලශීලයෝ අවිප්‍ර‍තිසාරය අර්ථ කොට අවිප්‍ර‍තිසාරය අනුසස් කොට ඇතියහ. අවිප්‍ර‍තිසාරය ප්‍රාමොද්‍යය අර්ථ කොට ප්‍රාමොද්‍යය අනුසස් කොට ඇත. ප්‍රාමොද්‍යය ප්‍රීතිය අර්ථ කොට ප්‍රීතිය අනුසස් කොට ඇත. ප්‍රීතිය ප්‍ර‍ශ්‍රබ්ධිය අර්ථ කොට ප්‍ර‍ශ්‍රබ්ධිය අනුසස් කොට ඇත. ප්‍ර‍ශ්‍රබ්ධිය සුඛය අර්ථ කොට සුඛය අනුසස් කොට ඇත. සුඛය සමාධිය අර්ථ කොට සමාධිය අනුසස් කොට ඇත. සමාධිය යථාභූතඥානදර්ශනය අර්ථ කොට යථාභූතඥානදර්ශනය අනුසස් කොට ඇත. යථාභූතඥානදර්ශනය නිබ්බිදාවිරාගය අර්ථ කොට නිබ්බිදාවිරාගය අනුසස් කොට ඇත. නිබ්බිදාවිරාගය විමුත්තිඥානදර්ශනය අර්ථ කොට විමුත්තිඥානදර්ශනය අනුසස් කොට ඇත. ආනන්‍දයෙනි, මෙසේ කුශලශීලයෝ අනුපිළිවෙලින් අර්හත්ත්‍ව සඞ්ඛ්‍යාත අග්‍රයට පැමිණෙන්නාහයි.
