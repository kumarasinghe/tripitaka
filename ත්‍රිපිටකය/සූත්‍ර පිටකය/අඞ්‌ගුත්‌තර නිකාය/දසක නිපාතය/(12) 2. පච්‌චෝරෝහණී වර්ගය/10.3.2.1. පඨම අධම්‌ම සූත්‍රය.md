ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (12) 2. පච්‌චෝරෝහණී වර්ගය

# 10.3.2.1. පඨම අධම්‌ම සූත්‍රය

මහණෙනි, අධර්ම හා අනර්ථ හා දතයුතු, ධර්ම හා අර්ථ හා දතයුතු, අධර්ම හා අනර්ථ හා දැන ධර්‍ම හා අර්ථ දැන ධර්ම යම් පරිදි වේ නම් අර්ථ යම් පරිදි වේ නම් ඒ පරිදි පිළිපැදිය යුතු.

මහණෙනි, අධර්මය හා අනර්ථය හා කවර: මිච්ඡාදිට්ඨි ය, මිච්ඡාසඞ්කප්ප ය, මිච්ඡාවාචා ය, මිච්ඡාකම්මන්ත ය, මිච්ඡාආජීව ය, මිච්ඡාවායාම ය, මිච්ඡාසති ය, මිච්ඡාසමාධි ය, මිච්ඡාඤාණ ය, මිච්ඡාවිමුත්ති ය යි. මහණෙනි, මේ අධර්මය හා අනර්ථය හා යි කියනු ලැබේ.

මහණෙනි, ධර්ම හා අර්ථ හා කවරේ ය යත්: සම්මාදිට්ඨි ය, සම්මාසඞ්කප්ප ය, සම්මාවාචා ය, සම්මාකම්මන්ත ය, සම්මාආජීව ය, සම්මාවායාම ය, සම්මාසති ය, සම්මාසමාධි ය, සම්මාඤාණ ය, සම්මාවිමුත්ති ය යි. මහණෙනි, ධර්ම හා අර්ථ යයි කියනු ලැබේ.

මහණෙනි, අධර්මය හා අනර්ථය හා දත යුතු ය, ධර්‍මය හා අර්ථය හා දත යුතුය, අධර්ම හා අනර්ථ හා දැන ධර්ම හා අර්ථ හා දැන ධර්මය යම් පරිදි වේ නම් අර්ථය යම් පරිදි වෙ නම් එපරිදි පිළිපැදිය යුතු යයි මෙසේ යමක් කියනලද නම්, තෙල මෙ පිණිස කියන ලදැ යි.
