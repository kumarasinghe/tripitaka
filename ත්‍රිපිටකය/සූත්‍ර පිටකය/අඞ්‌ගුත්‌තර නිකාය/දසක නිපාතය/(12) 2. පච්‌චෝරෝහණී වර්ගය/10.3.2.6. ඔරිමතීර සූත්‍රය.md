ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (12) 2. පච්‌චෝරෝහණී වර්ගය

# 10.3.2.6. ඔරිමතීර සූත්‍රය

මහණෙනි, තොපට ඔරිමතීරය හා පාරිමතීරය හා දෙසන්නෙමි. එ අසව, මොනොවට මෙනෙහි කරව දෙසන්නෙමි යි. ‘වහන්ස, එසේ’ යි එ භික්ෂූහු භාග්‍යවතුන් වහන්සේට පිළිවදන් ඇස්වූහ. භාග්‍යවතුන් වහන්සේ තෙල වදාළහ:

මහණෙනි, ඔරිමතීරය හා කවර, පාරිමතීරය හා කවර:

මහණෙනි, මිථ්‍යාදෘෂ්ටිය ඔරිමතීරය යි. සම්‍යග්දෘෂ්ටිය පාරිමතීරය යි ... මිථ්‍යාවිමුක්තිය ඔරිමතීරය යි. සම්‍යග්විමුක්තිය පාරිමතීරය යි. මහණෙනි, මෙ ඔරිමතීරය යි. මෙ පාරිමතීරය යි.

1\. මිනිසුන් අතුරෙන් යම් ජන කෙනෙක් නිවන් යනුවෝ ද, එ ජනයෝ මදහ. වැලි මෙ සෙසු ලොවී සත්ත්‍වාඛ්‍ය ප්‍ර‍ජාව සත්කාය තීරයටම දිවෙයි.

2\. යම් කෙනෙකුන් මොනොවට දෙසූ නව ලොවුතුරු දහම්හි ධර්‍මානුරූප ව වටනාහු ද, එ ජනයෝ සුදුසතර වූ තෙබුමු වට නැමැති මෘත්‍යුධෙයය තරණය කොට පරතෙර (නිවන) ට යෙත්.

3\. පණ්ඩිත තෙම කෘෂ්ණධර්‍ම හැරපියා වර්ත සඞ්ඛ්‍යාත ගිහිගෙන් ත්‍රිවිධ විවේකයෙහි අභිරමණයට දුෂ්කරවූ විවර්ත සඞ්ඛ්‍යාත අනොකයට පැමිණ ශුක්ල ධර්‍ම වඩනේ ය.

4\. පරිරොධ නැතියේ කාමයන් හැරපියා එ නිවන්හි අභිරතිය පතන්නේ ය. පණ්ඩිත තෙමේ චිත්තක්ලේශයන්ගෙන් සිත පර්‍ය්‍යවදාත කරන්නේ ය.

5\. යමකුන් විසින් සම්බොධ්‍යඞ්ගයන්හි චිත්තය මොනොවට වඩන ලද ද, ආදාන ප්‍ර‍තිනිඃසර්‍ගයෙහි උපාදාන විසින් නො ගෙන යමෙක් ඇලුණාහු ද ද්‍යුතිමත් එ ක්ෂීණාස්‍ර‍ව පණ්ඩිතයෝ ලොව්හි පිරිනිවියහ යි.
