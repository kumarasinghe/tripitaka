ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (12) 2. පච්‌චෝරෝහණී වර්ගය

# 10.3.2.2. දුතිය අධම්‌ම සූත්‍රය

මහණෙනි, අධර්ම හා ධර්ම හා දතයුතු: අනර්ථ හා අර්ථ හා දතයුතු, අධර්ම හා ධර්ම හා දැන අනර්ථ හා අර්ථ හා දැන ධර්මය යම් පරිදි වේ නම්, අර්ථය යම් පරිදි වේ නම් එසේ නම් පිළිපැදිය යුතුයි.

මහණෙනි, අධර්මය කවරේය, ධර්මය කවරේය, අනර්ථය කවරේය, අර්ථය කවරේය යත්:

1\. මහණෙනි, මිච්ඡාදිට්ඨිය අධර්මයි, සම්මාදිට්ඨිය ධර්ම යි. මිථ්‍යාදෘෂ්ටි ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ වෙයි. සම්‍යග්දෘෂ්ටිප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ වෙයි.

2\. මහණෙනි, මිථ්‍යාසංකල්පය අධර්මයි, සම්‍යක්සංකල්පය ධර්ම යි. මිථ්‍යාසංකල්ප ප්‍ර‍ත්‍යයෙන් යම් ම නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්සංකල්ප ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

3\. මහණෙනි, මිථ්‍යාවාක් අධර්මයි, සම්‍යග්වාක් ධර්ම යි. මිථ්‍යාවාක් ප්‍රත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්වාක් ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

4\. මහණෙනි, මිථ්‍යාකර්මාන්තය අධර්මයි, සම්‍යක්කර්මාන්තය ධර්ම යි. මිථ්‍යාකර්මාන්ත ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්කර්මාන්ත ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

5\. මහණෙනි, මිථ්‍යාආජීවය අධර්මයි, සම්‍යගාජීවය ධර්ම යි. මිථ්‍යාජීව ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යගාජීව ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

6\. මහණෙනි, මිථ්‍යාව්‍යායාමය අධර්මයි, සම්‍යග්ව්‍යායාමය ධර්ම යි. මිථ්‍යාව්‍යායාම ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්ව්‍යායාම ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

7\. මහණෙනි, මිථ්‍යාස්මෘතිය අධර්මයි, සම්‍යක්ස්මෘතිය ධර්ම යි. මිථ්‍යාස්මෘති ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්ස්මෘති ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

8\. මහණෙනි, මිථ්‍යාසමාධිය අධර්මයි, සම්‍යක්සමාධිය ධර්ම යි. මිථ්‍යාසමාධිය ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්සමාධි ප්‍ර‍ත්‍යයෙන් නොයෙක් කුශලධර්මයෝ භාවනායෙන් පරිපූර්තියට යෙත් නම් මේ අර්ථ යි.

9\. මහණෙනි, මිථ්‍යාඥානය අධර්මයි, සම්‍යග්ඥානය ධර්ම යි. මිථ්‍යාඥාන ප්‍ර‍ත්‍යයෙන් යම්බඳු නොයෙක් ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්ඥාන ප්‍ර‍ත්‍යයෙන් නොයෙක් කුශලදහම්හු භාවනායෙන් පිරිපුන්බවට යෙත් නම් මේ අර්ථ යි.

10\. මහණෙනි, මිථ්‍යාවිමුක්තිය අධර්මයි, සම්‍යග්විමුක්තිය ධර්ම යි. මිථ්‍යාවිමුක්ති ප්‍ර‍ත්‍යයෙන් යම්බඳු ලාමක අකුශලධර්මයෝ උපදනාහු නම්, මේ අනර්ථ යි. සම්‍යග්විමුක්ති ප්‍ර‍ත්‍යයෙන් නොයෙක් කුශලධර්මයෝ භාවනායෙන් පර්පූර්තියට යෙත් නම් මේ අර්ථ යි.

මහණෙනි, අධර්මය ද ධර්මය ද දතයුත්තේ ය, අනර්ථය ද අර්ථය ද දතයුත්තේ ය, අධර්මය ද දැන, ධර්මය ද දැන, අනර්ථය දැන අර්ථය ද දැන, දහම් යම් පරිදි නම් එසේ පිළිපැදිය යුතු යයි මෙසේ යමක් කියන ලද නම් තෙල කරුණ මෙ නිසා කියන ලදැ යි.
