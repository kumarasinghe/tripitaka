ත්‍රිපිටකය » සූත්‍ර පිටකය » අඞ්‌ගුත්‌තර නිකාය » දසක නිපාතය » (9) 4. ථෙර වර්ගය

# 10.2.4.2. ආනන්‌ද සූත්‍රය

(සැවැත්)

එකල්හි ආයුෂ්මත් ආනන්‍ද තෙරණුවෝ භාග්‍යවතුන් වහන්සේ කරා එළැඹියහ. එළැඹ භාග්‍යවතුන් වහන්සේ සකසා වැඳ එකත්පස්ව හුන්හ. එකත්පස්ව හුන් ආයුෂ්මත් ආනන්‍ද තෙරුන්හට භාග්‍යවතුන් වහන්සේ තෙල වදාළ සේක:

1\. ආනන්‍දයෙනි, එ මහණ එකැතියෙන් ශ්‍ර‍ද්ධා නැතියේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

2\. ආනන්‍දයෙනි, එ මහණ එකැතින් දුසිල් වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

3\. ආනන්‍දයෙනි, එ මහණ එකැතියෙන් අල්පශ්‍රැත වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

4\. ආනන්‍දයෙනි, එ මහණ එකැතියෙන් දුර්‍වච වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

5\. ආනන්‍දයෙනි, එ මහණ එකැතියෙන් පවිටු මිතුරන් ඇතියේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

6\. ආනන්‍දයෙනි, එ මහණ එකැතියෙන් කුසීත වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

7\. ආනන්‍දයෙනි, එ මහණ එකැතියෙන් මුළාසිහි ඇතියේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

8\. ආනන්‍දයෙනි, එ මහණ එකැතියෙන් අසන්තුෂ්ට වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

9\. ආනන්‍දයෙනි, එ මහණ එකැතියෙන් පාපෙච්ඡ වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

10\. ආනන්‍දයෙනි, එ මහණ එකැතියෙන් මිථ්‍යදෘෂ්ටික වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන නො වෙයි.

ආනන්‍දයෙනි, එ මහණ එකැතියෙන් මේ දශ ධර්‍මයෙන් සමන්වාගත වූයේ මෙ සස්නෙහි වෘද්ධියට වෛපුල්‍යයට පැමිණෙන්නේ ය යන තෙල කරුණ විද්‍යමාන නො වෙයි.

1\. ආනන්‍දයෙනි, එකැතියෙන් එ මහණ ශ්‍ර‍ද්ධා ඇතියේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

2\. ආනන්‍දයෙනි, එකැතින් එ මහණ සිල්වත් වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

3\. ආනන්‍දයෙනි, එකැතියෙන් එ මහණ බහුශ්‍රැත වූයේ ශ්‍රැතධර වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

4\. ආනන්‍දයෙනි, එකැතියෙන් එ මහණ සුවච වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

5\. ආනන්‍දයෙනි, එ මහණ එකැතින් කල්‍යාණමිත්‍ර වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

6\. ආනන්‍දයෙනි, එකැතින් එ මහණ රුකුළු වෙර ඇතියේ මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

7\. ආනන්‍දයෙනි, එ මහණ එකැතින් එළඹ සිටි සිහි ඇතියේ මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

8\. ආනන්‍දයෙනි, එ මහණ එකැතින් සන්තුෂ්ට වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

9\. ආනන්‍දයෙනි, එ මහණ එකැතියෙන් අල්පෙච්ඡ වූයේ මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

10\. ආනන්‍දයෙනි, එ මහණ එකැතින් සම්‍යක් දෘෂ්ටික වූයේ ම මෙ සස්නෙහි වෘද්ධියට විරූඪියට වෛපුල්‍යයට පැමිණෙන්නේය යන තෙල කරුණ විද්‍යාමාන වෙයි.

ආනන්‍දයෙනි, එ මහණ එකැතින් මේ දස කරුණින් සමන්වාගත වූයේ මෙ සස්නෙහි වෘද්ධියට වෛපුල්‍යයට පැමිණෙන්නේ ය යන තෙල කරුණ විද්‍යමාන වේ ය යි.
