ත්‍රිපිටකය » සූත්‍ර පිටකය » අඞ්‌ගුත්‌තර නිකාය » ඡක්ක නිපාතය » 8. අරහත්‌ත වර්ගය

# 6.2.3.6. මහන්‌තත්‌ත සූත්‍රය

\[සැවැත්නිදාන යි\]

26\. මහණෙනි, කරුණු සයෙකින් සමන්වාගත මහණ නො බෝකලෙකින් ම ධර්‍මයන්හි මහද්භාවයට විපුලභාවයට පැමිණේ. කවර සයෙකින යත්:

මහණෙනි, මෙ සස්නෙහි මහණ ඥානාලෝක බහුල කොට ඇතියේ වෙයි, භාවනානුයොග බහුල කොට ඇතියේ වෙයි, ප්‍රීතිප්‍රාමොද්‍ය බහුල කොට ඇතියේ වෙයි. කුශලධර්‍මයන්හි අසන්තුෂ්ටි (නො සෑහීම) බහුල කොට ඇතියේ වෙයි, කුශලධර්‍මයන්හි නො බහාතැබූ (අත් නො හළ) වීර්‍ය්‍යය ඇතියේ වෙයි, දැනුදු මතුයෙහිදු වීර්‍ය්‍යය කෙරේ මැ යි.

මහණෙනි, මෙ දහම් සයෙන් සමන්වාගත මහණ නො බෝකලෙකින් ම ධර්‍මයන්හි මහත්ත්වයට විපුලත්වයට පැමිණේ ය යි.
