ත්‍රිපිටකය » සූත්‍ර පිටකය » අඞ්‌ගුත්‌තර නිකාය » ඡක්ක නිපාතය » 10. ආනිසංස වර්ගය

# 6.2.5.10. භව සූත්‍රය

\[සැවැත් නිදාන යි\]

51\. මහණෙනි, මෙ භවයෝ තිදෙනෙක් ප්‍රහාතව්‍ය වෙත්. ශික්ෂාතුණෙක්හි හික්මිය යුතු වෙයි.

කවර තුන් භවයෝ පැහිය යුතු වෙත් යැ යත්:

කාමභවය, රූපභවය, අරූපභවය යි. මේ තුන් භවයෝ පැහිය යුතු වෙත්.

කවර ශික්ෂාත්‍රයක හික්මිය යුතු ද යත්:

අධිශීලශික්ෂායෙහි ය, අධිචිත්තශික්ෂායෙහි ය, අධිප්‍රඥාශික්ෂායෙහි යි. මෙ ශික්ෂාත්‍රයහි හික්මිය යුතු යි.

මහණෙනි, යම් කලෙක මහණහුගේ මෙ තුන් භවයෝ ප්‍රහීණ වෙත් නම්, (මහණ) මෙ තුන් ශික්ෂායෙහි ශික්ෂිතශික්ෂ වේ නම්, මහණෙනි, එකල මෙ මහණ තෘෂ්ණා සිඳී ය, සංයෝජන උපුටා හළේ ය, මනාකොට මානප්‍රහාණයෙන් (අර්හත්වාවබොධයෙන්) වෘත්තදුඃඛය අන්ත කෙළේ ය යි කියනු ලැබේ.
