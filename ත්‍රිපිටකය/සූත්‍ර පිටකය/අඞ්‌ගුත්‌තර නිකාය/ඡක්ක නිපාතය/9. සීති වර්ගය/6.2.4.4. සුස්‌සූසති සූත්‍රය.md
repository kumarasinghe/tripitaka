ත්‍රිපිටකය » සූත්‍ර පිටකය » අඞ්‌ගුත්‌තර නිකාය » ඡක්ක නිපාතය » 9. සීති වර්ගය

# 6.2.4.4. සුස්‌සූසති සූත්‍රය

\[සැවැත් නිදාන යි\]

34\. මහණෙනි, ධර්ම සයෙකින් සමන්වාගත වූයේ සද්ධර්මය අසන්නේ නමුදු කුශලධර්මයන්හි සම්‍යක්ත්ව සඞ්ඛ්‍යාත නියාමයට බස්නට අභව්‍ය වෙයි. කවර සයෙකින යත්:

තථාගතයන් විසින් ප්‍රවිදිත වූ ධර්මය දෙසනුලබත් මැ නො අසනු කැමැතියේ වෙයි, කන් යොමු නො කෙරෙයි, දැනගැණුමට සිත නො එළවයි, අනර්ථය ගන්නේ ය, අර්ථය බැහැර ලන්නේ ය, ශාසනයට අනනුලොම ක්ෂාන්තියෙන් (ධර්මචිත්තයෙන්) සමන්වාගත වෙයි.

මහණෙනි, මෙ සකරුණෙන් සමන්වාගත වූයේ සද්ධර්මය අසන්නේ නමුදු කුශලධර්මයන්හි සම්‍යක්ත්ව නැමැති නියාමයට බස්නට නො නිසි වෙයි.

මහණෙනි, සකරුණෙකින් සමන්වාගත වූයේ සද්ධර්මය අසන්නේ මැ කුශලධර්මයන්හි සම්‍යක්ත්ව නැමැති නියාමයට බස්නට නිසි වෙයි. කවර සයෙකින යත්:

තථාගතයන් විසින් ප්‍රවිදිත වූ ධර්මවිනය දෙසනු ලබත් මැ අසනු කැමැති වෙයි, ඇසීමට කන් යොමු කෙරෙයි, දැනගැණීමට සිත් එළවයි, අර්ථය ගන්නේ ය, අනර්ථය හරණේ ය, ශාසනයට අනුලොම් වූ ක්ෂාන්තියෙන් සමන්වාගත වෙයි.

මහණෙනි, මෙ කරුණු සයින් සමන්වාගත වූයේ සදහම් අසන්නේ මැ කුශලධර්මයන්හි සම්‍යක්ත්ව නැමැති නියාමයට භව්‍ය වේ ය යි.
