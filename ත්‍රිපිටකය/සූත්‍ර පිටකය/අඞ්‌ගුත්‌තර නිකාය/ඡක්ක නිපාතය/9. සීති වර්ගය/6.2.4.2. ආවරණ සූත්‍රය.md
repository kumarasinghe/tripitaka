ත්‍රිපිටකය » සූත්‍ර පිටකය » අඞ්‌ගුත්‌තර නිකාය » ඡක්ක නිපාතය » 9. සීති වර්ගය

# 6.2.4.2. ආවරණ සූත්‍රය

\[සැවැත් නිදාන යි\]

32\. මහණෙනි, සකරුණෙකින් සමන්වාගත වූයේ සද්ධර්මය අසනුයේ නමුදු කුශලධර්මයන්හි සම්‍යකත්ව සඞ්ඛ්‍යාත නියාමයට (මාර්ගයට) බස්නට අභව්‍ය වෙයි. කවර සකරුණෙන යත්:

(පඤ්චානන්තර්යකර්ම සඞ්ඛ්‍යාත) කර්මාවරණතායෙන් සමන්වාගත වෙයි, (නියතමිථ්‍යාදෘෂ්ටි සඞ්ඛ්‍යාත) ක්ලේශාවරණයෙන් සමන්වාගත වෙයි, (අකුසලවිපාකපටිසන්ධි හෝ කුසලවිපාකහේතුක ප්‍රතිසන්ධි සඞ්ඛ්‍යාත) විපාකාවරණයෙන් සමන්වාගත වෙයි, ශ්‍රද්ධා නැතියේත් වෙයි, කත්තුකාමතාකුසලච්ඡන්ද නැතියේ ද වෙයි, දුෂ්ප්‍රාඥ ද වෙයි.

මහණෙනි, මේ සකරුණෙන් සමන්වාගත වූයේ සදහම් අසන්නේ නමුදු කුශලධර්මයන්හි සම්‍යක්ත්ව සඞ්ඛ්‍යාත මාර්ග නියාමයට බස්නට අභව්‍ය වෙයි.

මහණෙනි, කරුණු සයෙකින් සමන්වාගත වූයේ සද්ධර්මය අසන්නේ මැ කුශලධර්මයන්හි සම්‍යක්ත්ව සඞ්ඛ්‍යාත මාර්ගනියාමයට බස්නට භව්‍ය වෙයි. කවර සයෙකින යත්:

කර්මාවරණතායෙන් සමන්වාගත නො වෙයි, ක්ලේශාවරණතායෙන් සමන්වාගත නො වෙයි, විපාකාවරණතායෙන් සමන්වාගත නො වෙයි, ශ්‍රද්ධා ඇතියේ වෙයි, කත්තුකාමතාකුසලච්ඡන්දයෙන් සමන්වාගත වෙයි, ප්‍රඥ ඇතියේ වෙයි.

මහණෙනි, මෙ සකරුණින් සමන්වාගත වූයේ සද්ධර්මය අසන්නේ මැ කුශලධර්මයන්හි සම්‍යක්ත්ව සඞ්ඛ්‍යාත මාර්ග නියාමයට බස්නට භව්‍ය වෙයි.
