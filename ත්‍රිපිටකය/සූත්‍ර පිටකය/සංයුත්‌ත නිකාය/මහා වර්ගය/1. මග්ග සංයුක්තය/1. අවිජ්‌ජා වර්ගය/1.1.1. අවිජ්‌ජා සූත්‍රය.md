ත්‍රිපිටකය » සූත්‍ර පිටකය » සංයුත්‌ත නිකාය » මහා වර්ගය » 1. මග්ග සංයුක්තය » 1. අවිජ්‌ජා වර්ගය

# 1.1.1. අවිජ්‌ජා සූත්‍රය

1\. මා විසින් මෙසේ අසන ලද, එක් කලෙක භාග්‍යවතුන් වහන්සේ **සැවැත්නුවර** සමීපයහි **ජේතවන** නම් **අනේපිඩු** සිටුහුගේ අරම්හි වැඩවසන සේක. එහි දී භාග්‍යවතුන් වහන්සේ ‘මහණෙනි’ යි භික්ෂූන් ඇමතූසේක. ‘පින්වතුන් වහන්සැ’යි ඒ භික්ෂූහූ භාග්‍යවතුන් වහන්සේට පිලිවදන් ඇස්වූහ. භාග්‍යවතුන් වහන්සේ මෙය වදාල සේක: මහණෙනි, පවට ලැජ්ජා නැතිකම හා බිය නැති කම සමගම උපදනා අවිද්‍යාව අකුසල් දහම් ඉපැද්මට පෙරටු වෙයි. අවිද්‍යාවෙන් යුත් අඥානයාහට මිත්‍යාදෘෂ්ටිය උපදී. මිත්‍යාදෘෂ්ටිය ඇත්තහුට මිත්‍යාසඞ්කල්පය උපදී. මිත්‍යාසඞ්කල්පය ඇත්තහුට මිත්‍යාවචන උපදී. මිත්‍යාවචන ඇත්තහුට මිත්‍යාකර්මාන්ත උපදී. මිත්‍යාකර්මාන්ත ඇත්තහුට මිත්‍යාආජීවය උපදී. මිත්‍යාආජීව ඇත්තහුට මිත්‍යාව්‍යායාම වෙයි. මිත්‍යාව්‍යායාම ඇත්තහුට මිත්‍යාස්මෘති වෙයි. මිත්‍යාස්මෘති ඇත්තහුට මිත්‍යාසමාධි වේ.

මහණෙනි, හිරිඔතප් දෙක සමග ම උපදනා විද්‍යාව කුසල්දහම් ඉපැද්මට පෙරටු වෙයි. විද්‍යාවෙන් යුත් පණ්ඩිතයාහට සම්‍යග්දෘෂ්ටි උපදී. සම්‍යග්දෘෂ්ටි ඇත්තහුට සම්‍යක්සඞ්කල්ප උපදී. සම්‍යක්සඞ්කල්ප ඇත්තහුට සම්‍යග්වචන උපදී. සම්‍යග්වචන ඇත්තහුට සම්‍යක්කර්මාන්ත වෙයි. සම්‍යක්කර්මාන්ත ඇත්තහුට සම්‍යග්ආජීව වෙයි. සම්‍යක්ආජීව ඇත්තහුට සම්‍යග්ව්‍යායාම වෙයි. සම්‍යග්ව්‍යායාම ඇත්තහුට සම්‍යක්ස්මෘති වෙයි. සම්‍යක්ස්මෘති ඇත්තහුට සම්‍යක්සමාධි වේ.
