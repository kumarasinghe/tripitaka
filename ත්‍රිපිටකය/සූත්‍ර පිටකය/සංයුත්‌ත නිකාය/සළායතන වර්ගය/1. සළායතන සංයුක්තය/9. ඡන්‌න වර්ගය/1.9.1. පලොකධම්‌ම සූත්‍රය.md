ත්‍රිපිටකය » සූත්‍ර පිටකය » සංයුත්‌ත නිකාය » සළායතන වර්ගය » 1. සළායතන සංයුක්තය » 9. ඡන්‌න වර්ගය

# 1.9.1. පලොකධම්‌ම සූත්‍රය

84\. එසඳ ආයුෂ්මත් **ආනන්‍ද** තෙරණුවෝ භාග්‍යවතුන් වහන්සේ කරා එළැඹියහ. ... එකත්පස් වැ හුන් ආයුෂ්මත් ආනන්‍ද තෙරණුවෝ භාග්‍යවතුන් වහන්සේට තෙල කරුණ සැල කළහ: වහන්ස, ලෝක යැ ලෝක යැ යි කියනු ලැබෙයි. වහන්ස, කෙතෙකින් ලෝක යැ යි කියනු ලැබේ දැ යි.

ආනන්දයෙනි, යමෙක් බිඳෙනසැහැවි ඇත් ද, ආර්‍ය්‍යවිනයෙහි මේ ලෝක යැ යි කියනු ලැබේ. ආනන්දයෙනි, කිමෙක් බිඳෙනසුලු වේ යැ යත්: ආනන්දයෙනි, චක්ෂුස බිඳෙනසුලු යැ රූපයෝ බිඳෙනසුලු යැ චක්ෂුර්විඥානය බිඳෙනසුලු යැ චක්ෂුසංස්පර්ශය බිඳෙනසුලු යැ චක්ෂුසංස්පර්ශප්‍රත්‍යයෙන් උපදනා සුව වේවයී දුක් වේවයි නොදුක් නොසුව වේවයි යම් වේදයිතයෙක් ඇත් ද එ ද බිඳෙනසුලු යැ ...

ජිව්හා බිඳෙනසුලු යැ රසයෝ බිඳෙනසුලු යැ ජිව්හාවිඥානය බිඳෙනසුලු යැ ජිව්හාසංස්පර්ශය බිදෙනසුලු යැ ජිව්හාසංස්පර්ශප්‍රත්‍යයෙන් උපදනා සුව වේවයි දුක් වේවයි නොදුක් නොසුව වේවයි යම් වෙදයිතයෙක් ඇද්ද එ ද බිඳෙනසුලු යැ ...

මනස බිඳෙනසුලු යැ. ධර්මයෝ බිඳෙනසුලු යැ. මනෝවිඥානය බිඳෙනසුලු යැ. මනස්සංස්පර්ශය බිඳෙනසුලු යැ. මනස්සංස්පර්ශ ප්‍රත්‍යෙයෙන් උපදනා සුව වේවයි දුක් වේවයි නොදුක් නොසුව වේවයි යම් වෙදයිතයෙක් ඇද්ද එ ද බිඳෙනසුලු යි. ආනන්දයෙනි, යමෙක් බිඳෙනසුලු වේ ද ආර්‍ය්‍යවිනයෙහි මේ ලෝක යයි කියනු ලැබේ.
