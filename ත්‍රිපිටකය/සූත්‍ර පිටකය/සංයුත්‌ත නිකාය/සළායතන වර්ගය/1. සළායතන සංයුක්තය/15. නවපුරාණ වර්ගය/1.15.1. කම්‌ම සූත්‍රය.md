ත්‍රිපිටකය » සූත්‍ර පිටකය » සංයුත්‌ත නිකාය » සළායතන වර්ගය » 1. සළායතන සංයුක්තය » 15. නවපුරාණ වර්ගය

# 1.15.1. කම්‌ම සූත්‍රය

146\. මහණෙනි, අලුත් කර්ම හා පැරණි කර්ම ද කර්මනිරෝධය ද කර්මනිරෝධගාමිනී ප්‍රතිපදාව ද දේශනා කරන්නෙමි. එය අසවු. මැනවින් මෙනෙහි කරවු, කියන්නෙමි යි.

මහණෙනි, පැරණි කර්මය කවරේ ද යත්: මහණෙනි, ඇස ප්‍රත්‍යයන් විසින් එක් ව කරන ලද චේතනාව විසින් පිළියෙළ කරන ලද වේදනාවට වස්තු යයි දැක්ක යුතු පැරණි කර්මයෙකි. කන ප්‍රත්‍යයන් විසින් එක් ව කරන ලද චේතනාව විසින් පිළියෙළ කරන ලද වේදනාවට වස්තු යයි දැක්ක යුතු පැරණි කර්මයෙකි. නැහැය ප්‍රත්‍යයන් විසින් එක් ව කරන ලද චේතනාව විසින් පිළියෙළ කරන ලද වේදනාවට වස්තු යයි දැක්ක යුතු පැරණි කර්මයෙකි. දිව ප්‍රත්‍යයන් විසින් එක් ව කරන ලද චේතනාව විසින් පිළියෙළ කරන ලද වේදනාවට වස්තු යයි දැක්ක යුතු පැරණි කර්මයෙකි. කය ප්‍රත්‍යයන් විසින් එක් ව කරන ලද චේතනාව විසින් පිළියෙළ කරන ලද වේදනාවට වස්තු යයි දැක්ක යුතු පැරණි කර්මයෙකි. සිත ප්‍රත්‍යයන් විසින් එක් ව කරන ලද චේතනාව විසින් පිළියෙළ කරන ලද වේදනාවට වස්තු යයි දැක්ක යුතු පැරණි කර්මයෙකි. මහණෙනි, මේ පැරණි කර්ම යයි කියනු ලැබේ.

මහණෙනි, අලුත් කර්මය කවරේ ද යත්: දැන් කයින් වදනින් සිතින් යම් කර්මයක් කෙරේ නම් මහණෙනි, මේ අලුත් කර්ම යයි කියනු ලැබේ.

මහණෙනි, කර්මනිරෝධය කවරේ ද යත්: මහණෙනි, යමෙක් කායකර්ම වාක්කර්ම මනඃකර්මයන්ගේ නිරෝධයෙන් විමුක්තිය ස්පර්ශ කෙරේ නම් මහණෙනි, මේ කර්මනිරොධ යයි කියනු ලැබේ.

මහණෙනි, කර්ම නිරෝධගාමිනීප්‍රතිපදාව කවරයැ යත්: මේ ආර්ය්‍යඅෂ්ටාඞ්ගික මාර්ගය මැ යි: එනම් සම්මාදිටිඨි, සම්මාසඞ්කප්ප, සම්මාවාචා, සම්මාකම්මන්ත, සම්මාආජීව, සම්මාවායාම, සම්මාසති, සම්මාසමාධි යි. මහණෙනි, මේ කර්මනිරොධගාමිනීප්‍රතිපදාව යි කියනු ලැබේ.

මහණෙනි, මෙසේ මා විසින් තොපට පැරණිකර්මය දේශනා කරන ලදී. අලුත්කර්මය දේශනා කරන ලදී. කර්මනිරෝධය දෙශනා කරන ලදි. කර්මනිරෝධගාමිනීප්‍රතිපදාව දේශනා කරන ලදී. මහණෙනි, ශ්‍රාවකයන්ට හිතෛෂී වූ අනුකම්පා කරන ශාස්තෘවරයකු විසින් අනුකම්පාව නිසා යමක් තොපට කටයුතු නම් මා විසින් එය තොපට කරන ලදී. මහණෙනි, තෙල රුක්මුල් ඇත. තෙල සුන්‍යාගාර ඇත. මහණෙනි, ධ්‍යාන කරවු, නහමක් පමාවවු. පසු ව නහමක් විපිළිසර ඇත්තෝ වවු. මේ තොපට අපගේ අනුශාසනාව යි.
