ත්‍රිපිටකය » සූත්‍ර පිටකය » සංයුත්‌ත නිකාය » සළායතන වර්ගය » 1. සළායතන සංයුක්තය » 11. යෝගක්‌ඛෙමි වර්ගය

# 1.11.1. යෝගක්‌ඛෙමි සූත්‍රය

104\. **සැවැත්නුවර–**

මහණෙනි, යොගක්ඛෙමි පරියාය නම් වූ ධර්‍මකාරණය තොපට දේශනා කරන්නෙමි. එය අසවු. මහණෙනි, යොගක්ඛෙමි පරියාය නම් වූ ධර්‍මකාරණය කවරේ ද යත්:

මහණෙනි, ඉටු කැමති මනවඩන ප්‍රියදෑ වූ කාමයෙන් යුත් ඇලුම් කටයුතු රූ ඇත. ඔහු තථාගතයන් විසින් ප්‍රහීණයහ. උසුන්මුල් ඇතියහ. හිස්සුන් තල්ගසක් මෙන් කරන ලදහ. නැවත නො හටගන්නා බව කරන ලදහ. මතු නූපදනා ස්වභාව ඇතියහ. ඔවුන් ප්‍රහීණ කිරීමට යෝග මාර්ගය ද පැවසී ය. එහෙයින් තථාගත තෙමේ යොගක්ඛෙමි ය යි කියනු ලැබේ.

මහණෙනි, කනින් දත යුතු සද ඇත ... නැහැයෙන් දත යුතු ගඳ ... මහණෙනි, දිවෙන් දත යුතු රස ඇත ... කයින් දත යුතු පහස් ... මහණෙනි, ඉටු කැමති මනවඩන ප්‍රියදෑ වූ කාමයෙන් යුත් ඇලුම් කටයුතු සිතින් දත යුතු දහම් ඇත. ඔහු තථාගතයන් විසින් ප්‍රහීණයහ. උසුන් මුල් ඇතියහ. හිස්සුන් තල්ගසක් මෙන් කරන ලදහ. නැවත නො හටගන්නා බව කරන ලදහ. මතු නූපදනා ස්වභාව ඇතියහ. ඔවුන් ප්‍රහීණ කිරීමට යෝගය ද පැවසී ය. එහෙයින් තථාගත තෙමේ යොගක්ඛෙමි ය යි කියනු ලැබේ. මහණෙනි, මේ යොගක්ඛෙමි පරියාය නම් වූ ධර්‍මකාරණ ය යි.
