ත්‍රිපිටකය » සූත්‍ර පිටකය » සංයුත්‌ත නිකාය » සගාථා වර්ගය » 2. දේවපුත්‌ත සංයුත්‌තය » 3. නානාතිර්ථය වර්ගය

# 2.3.2. ඛෙම සූත්‍රය

103 සැවැත්නුවර -

එකත්පසෙක සිටි ඛෙම දෙව්පුත් තෙමේ භාග්‍යවතුන් වහන්සේ සමීපයෙහි මේ ගාථාවන් කී ය.

නුවණ නැති බාලයෝ යම් කර්මයක් නපුරු විපාක ඇත්තේ වේ නම් එබඳු අකුශලකර්ම කෙරෙමින් තමනට සතුරකු වැනි වූ පන්චස්කන්ධයෙන් යුක්ත ව හැසිරෙත්.

යම් කර්මයක් කොට තැවේද? යම් කර්මයක්හුගේ විපාකය කඳුළෙන් තෙත් මුහුණු ඇති ව හඬමින් සෙවුනේ ද, එබඳු අකුසලකර්ම කරණ ලද්දේ නො මැනවි.

යම් කර්මයක් කොට නො තැවේද? යම් කර්මයක්හුගේ විපාකය පිණා ගියේ මනාසිතැතියේ සෙවුනේ ද, එබඳු කර්මය කරණ ලද්දේ මැනවි.

\[භගවත්හු:\]

යමක් තමහට හිතයයි දන්නේ නම් එය පළමු කොට ම කරන්නේ ය. නුවණැති ධෘතිසම්පන්න පුද්ගල තෙමේ සාකටිකචෙතනායෙන් තැත් නො කරන්නේ ය.

ගැල්කරු තෙමේ යම්සේ සම මග වූ මහමග හැර විෂම මගට නැගී සුන් අකුරු ඇත්තේ බලවත් සිතිවිලි සිතා ද,

මඳ නුවණැති පුද්ගල තෙමේ එපරිද්දෙන් දහමින් ඉවත් ව අධර්මයට බැස ගෙණ මරුමුවට පැමිණියේ සුන් අකුරු ඇත්තකු මෙන් සිතිවිලි සිතයි.
