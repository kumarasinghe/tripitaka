ත්‍රිපිටකය » සූත්‍ර පිටකය » සංයුත්‌ත නිකාය » සගාථා වර්ගය » 8. වඞ්‌ගීස සංයුත්‌තය » 1. වඞ්‌ගීස වර්ගය

# 8.1.4. ආනන්‌ද සූත්‍රය

212\. එක්කලෙක ආයුෂ්මත් **ආනන්‍ද** තෙරණුවෝ සැවැත්නුවර සමීපයෙහි **ජේතවන** නම් වූ **අනේපිඬු** සිටුහුගේ **අරම්හි** වැඩ වෙසෙති. ඉක්බිති ආයුෂ්මත් ආනන්‍දතෙරණුවෝ පෙරවරු හැඳ පෙරව පාසිවුරු ගෙණ ආයුෂ්මත් **වඞ්ගීස** නම් පසු මහණහු සමග සැවැත්නුවරට පිඬු පිණිස පිවිසියහ.

එකල්හි ආයුෂ්මත් වඞ්ගීසහට අනහිරතියෙක් උපන්නේ වේ: රාගය සිත වනසයි. ඉක්බිති ආයුෂ්මත් වඞ්ගීස තෙමේ ආයුෂ්මත් අනඳ තෙරණුවන්ට ගාථායෙන් කී ය:

කාමරාගයෙන් දැවෙමි. මාගේ සිත හාත්පසින් දැවේ. ගෞතමයන් වහන්ස, අනුකම්පා පිණිස (ඒ රාගගින්න) නිවිමේ උපායක් වදාළ මැනව.

\[අනඳතෙරහු:\]

සංඥා විපර්යාස හේතුවෙන් තොපගේ සිත දැවෙයි. රාගොත්පත්තියට හේතු වූ සුභාරම්මණය දුරු කරව.

සංස්කාරයන් අනිත්‍යවශයෙන් ද දුක්වශයෙන් ද දකුව, ආත්මවශයෙන් නො දකුව. මහාරාගය නිවව. (එවිට) නැවත නැවත නහමක් දැවෙහි.

අසුභභාවනාවෙහි එකඟ කොට සමාධි ගත කොට සිත වඩව, තට කාගියා සිහිය ඇති වේවා, නිර්වේදය බහුල කොට ඇත්තෙක් වෙව.

විදර්ශනාව ද වඩව, මානානුසය උපුටා හරුව. ඒ මානය දුරු කිරීම් හේතුවෙන් උපසාන්තයෙක් ව හැසිරෙන්නෙහි ය.
