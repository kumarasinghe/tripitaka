ත්‍රිපිටකය » සූත්‍ර පිටකය » ඛුද්‌දක නිකාය » උදානපාළි » 3. නන්‌ද වර්ගය

# 3\. 1. කර්ම සූත්‍රය

1\. මා විසින් මෙසේ අසන ලදී: එක් සමයෙක්හි භාග්‍යවතුන් වහන්සේ සැවැත්නුවර සමීපයෙහි වූ ජේතවන නම් අනේපිඬු සිටුහුගේ ආරාමයෙහි වසන සේක. එසමයෙහි එක්තරා පැවිද්දෙක් භාග්‍යවතුන් වහන්සේ නුදුරෙහි පලග් බැඳ කය ඍජු කොට තබා පැරැණි කර්‍මවිපාකයෙකින් හටගත් දුක් වූ තියුණු වූ කර්‍කශ වූ කටුක වූ වෙදනා ඉවසමින් ස්මෘතිමත් වූයේ සම්ප්‍ර‍ඥාන ඇත්තේ නො ගැටෙමින් හුන්නේ වෙයි.

2\. භාග්‍යවතුන් වහන්සේ නුදුරෙහි පලග් බැඳ කය ඍජු කොට තබාගෙන පැරැණි කර්‍මවිපාකයෙකින් හටගත් දුක් වූ තියුණු වූ කර්‍කශ වූ කටුක වූ වෙදනාව ඉවසන්නා වූ ස්මෘතිමත් වූ සම්ප්‍ර‍ඥාන ඇති නො ගැටෙමින් හුන් ඒ මහණ දුටු සේක.

3\. ඉක්බිති භාග්‍යවතුන් වහන්සේ මේ බව දැනැ ඒ වෙලාවෙහි මේ උදානය පහළ කළ සේක:

“දුරු කළ සියලු කර්‍මයන් ඇති, පෙර කරන ලද රජස් සඞ්ඛ්‍යාත කර්‍මවිපාකය කම්පා කොට හරින්නා වූ මමඞ්කාරය නැත්තා වූ නිර්‍වාණ ස්ථලයෙහි සිටියා වූ තාදී ගුණ ඇත්තා වූ මහණහුට (මට බෙහෙත් කරව ආදි වශයෙන්) ජනයා බණන්නට කරුණෙක් නැත.”
