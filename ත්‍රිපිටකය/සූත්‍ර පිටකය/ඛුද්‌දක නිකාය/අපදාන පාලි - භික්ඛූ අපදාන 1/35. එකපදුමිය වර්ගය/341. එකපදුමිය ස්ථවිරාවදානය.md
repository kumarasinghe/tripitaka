ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 35. එකපදුමිය වර්ගය

# 341\. එකපදුමිය ස්ථවිරාවදානය

3074\. සියලු ධර්‍මයන්ගේ පරතෙරට ගිය පදුමුත්තර සර්‍වඥ තෙමේ කුදු මහත් භවයන් ප්‍රකාශ කරණුයේ බොහෝ ජනයා සසර සයුරින් එතෙර කෙළේය.

3075\. එකල්හි මම පක්ෂීන්හට උත්තම වූ හංසරාජයෙක් වෙමි. ස්වයංජාත විලකට බැස හංසක්‍රීඩා කරමි.

3076\. ලොකයාගේ පූජාවන් පිළිගන්නා වූ ත්‍රිවිධලොකයන් මැනැවින් දැනවදාළ පදුමුත්තර බුදුරජ තෙම එකෙණෙහිම එම ස්වයංජාත විල මතුයෙහි (අහසින් එතැනට) වැඩියේ ය.

3077\. මම දෙවියනට දෙවි වූ ස්වයම්භූ වූ ඒ බුදුරජුන් දැක මනරම් වූ සියපත් පියුමක් නටුවෙන් කඩා-

3078\. බුදුරජුන් කෙරෙහි පහන් වූයෙම් තුඩින් ගෙණ ඔසවා අහසෙහි වැඩ සිටි එම බුද්ධශ්‍රෙෂ්ඨයන් වහන්සේට පිදීමි.

3079\. ලොකයාගේ පූජාවන් පිළිගන්නා වූ ශාස්තෘ වූ පදුමුත්තර බුදුරජ තෙම අහසෙහි වැඩ සිටියේ මාහට මේ අනුමොදනාව කෙළේය:

3080\. “මේ එක ම පියුම පිදීම් හෙතුවෙන් ද, චිත්ත ප්‍රණීධි හෙතුවෙන් ද කල්පලක්ෂයක් මුළුල්ලෙහි විනිපාත සඬ්ඛ්‍යාත දුගතියකට නො යන්නෙහි ය”.

3081\. පදුමුත්තර නම් වූ සර්‍වඥ තෙමේ මේ අනුමොදනා වදාරා මාගේ කර්මය පිළිබඳ තොරතුරු පවසා වැඩියේය.

3082\. මෙයින් පෙර ලක්ෂයක් වන කපෙහි වූ එකල්හි යම් කර්‍මයක් කෙලෙම් ද, (ඒ හෙතුවෙන්) දුගතියක් නො දනිමි. බුද්ධපූජාවෙහි මේ විපාක යි.

3083\. සිවුපිළිසිඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙහි මේ අයුරින් ආයුෂ්මත් එකපදුමිය ස්ථවිරයන් වහන්සේ මේ ගථාවන් වදාළ සේකි.

එකපදුමිය ස්ථවිරාවදානය පළමු වැනි යි.
