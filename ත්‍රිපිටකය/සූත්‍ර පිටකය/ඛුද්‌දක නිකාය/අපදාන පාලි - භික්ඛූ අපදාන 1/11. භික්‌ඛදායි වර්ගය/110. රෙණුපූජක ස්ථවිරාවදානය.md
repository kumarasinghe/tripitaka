ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 11. භික්‌ඛදායි වර්ගය

# 110\. රෙණුපූජක ස්ථවිරාවදානය

1672–1673. රන්වන් වූ සියක්රස් ඇති හිරු වැනි වූ ද, සියලු දිගුන් බබුළුවන පුන්සඳ වැනි වූ ද, සයුරුවලින් පිරිවැරූ පො‍ළොව මෙන් සව්වන් විසින් පිරිවරණ ලද විපස්සි බුදුරජානන් වහන්සේ දිටිමි. (දැක) නාමල් ගෙණ (එහි) රෙණුවලින් විපස්සී බුදුරජානන් වහන්සේ පිදීමි.

1674\. මෙයින් එක් අනූවන කපෙහි (යම් නාමල්) රොන් පූජාවක් කෙළෙම් ද, (ඒ හේතුවෙන්) දුගතියක් නො දනිමි. බුද්ධපූජාවෙහි මේ විපාකය යි.

1675\. මෙයින් පන්සාළිස් වන කපෙහි සත්රුවනින් යුත් මහත් බල ඇති රෙණු නම් සක්විති රජෙක් වී ය.

1676\. සිවුපිළිසිඹියාවෝ ද, අෂ්ටවිමොක්ෂයෝ ද, ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙහි මේ අයුරින් ආයුෂ්මත් රෙණුපූජක ස්ථවිරයන් වහන්සේ මේ ගාථාවන් වදාළ සේක් යි.

රෙණුපූජකස්ථවිරාවදානය දසවැනි යි.

---

\* “අතීශයින් අල්පෙච්ඡ වූයේ ලද දෙයින් සතුටු වූයේ ආලුක (අල) ආදියෙන් යැපෙයි” යනු අර්ථකථායි.
