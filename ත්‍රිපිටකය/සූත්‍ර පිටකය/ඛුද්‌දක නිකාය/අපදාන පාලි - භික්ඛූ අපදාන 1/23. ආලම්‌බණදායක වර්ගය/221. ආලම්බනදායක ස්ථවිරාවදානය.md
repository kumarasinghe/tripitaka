ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 23. ආලම්‌බණදායක වර්ගය

# 221\. ආලම්බනදායක ස්ථවිරාවදානය

2373\. (අටලෝ දහම්හි කම්පා නො වන බැවින්) තාදි ගුණ ඇති, ලොකජ්‍යෙෂ්ඨ වූ ද්විපදොත්තම වූ අත්ථදස්සී බුදුරජුන්හට මා විසින් ආලම්බනඵලකයක් (වැතිරෙන පුවරුවක්) පුදන ලදි.

2374\. සයුර කෙළවර කොට ඇති මහත් වූ පෘථිවිය රජයෙමි. ධනය කෙරෙහි ද ප්‍රාණීන් කෙරෙහි ද ආධිපත්‍යය පවත්වමි.

2375\. මා විසින් කෙලෙස්හු දවන ලදහ. සියලු භවයෝ නසන ලදහ. ත්‍රිවිද්‍යාවෝ පැමිණෙන ලදහ. බුදුරජානන් වහන්සේගේ සසුන කරණ ලදි.

2376\. මෙයින් දෙසැටවනු කපෙහි මහත් බල ඇති එකාපස්සිත නම් ඒ තුන් සක්විති රජකෙනෙක් වූහ.

2377\. සිවුපිළිසිඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදි.

මෙහි මේ අයුරින් ආයුෂ්මත් ආලම්බනදායක ස්ථවිරයන් වහන්සේ මේ ගාථාවන් වදාළ සේකි.

ආලම්බදායක ස්ථවිරාවදානය පළමුවැනි යි.
