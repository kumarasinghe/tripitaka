ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 5. උපාලි වර්ගය

# 42\. සොණකොටිකණ්ණ ස්ථවිරාවදානය

1140\. \*මම තාදිගුණ ඇති ලොකජ්‍යෙෂ්ඨ වූ අනොමදස්සී බුදුරජාණන් වහන්සේට සුණින් ආලෙප කොට සක්මනක් කරවීමි.

1141\. මම නානාවර්ණ පුෂ්පයන්ගෙන් සක්මන අතුරා වැසීමි. අහසෙහි වියනක් ද කොට (බඳවා) උතුම් වූ බුදුරජාණන් වහන්සේ වැළඳවීමි.

1142\. මනා ව්‍රත ඇති බුදුරජානන් ඇඳිලි බැඳ වැඳ මම එකල්හි භාග්‍යවතුන් වහන්සේ ට දීර්ඝශාලාව පිළිගැන්වීමි.

1143\. ලොකයෙහි අනුත්තර වූ භාග්‍යවත් වූ පසැස් අත්තා වූ ශාස්තෘ තෙමේ මාගේ අදහස දැන අනුකම්පාවෙන් (එය) පිළිගත්තේ ය.

1144\. දෙවියන් සහිත ලොකයෙහි දක්ෂිණෙය වූ සර්වඥ වහන්සේ (එය) පිළිගෙණ භික්ෂුසඞ්ඝයා මැද හිඳ මේ ගාථාවන් වදාළසේක:

1145\. “ඒ යමෙක් සතුටු සිතින් මට දීර්ඝශාලාවක් කරවී ද, මම ඔහු කවරෙක් දැ යි ප්‍රකාශ කරන්නෙමි. (එය) ප්‍රකාශ කරන්න වූ මාගේ වචනය අසවු.

1146\. පුණ්‍යකර්මයන්ගෙන් යුක්ත වූ මොහුට මැරෙණ අවස්ථාවෙහි දහසක් අසුන් යෙදු අශ්වරථයක් එකෙණෙහි එළඹෙන්නේ ය.

1147\. මේ පුරුෂ තෙමේ ඒ යානයෙන් දෙව්ලොවට යන්නේ ය. කුශලවිපාකය එළඹ සිටි කල්හි දෙවියෝ සතුටු වෙත්.

1148\. රන්සුණුඅලෙව් දුන් උතුම් කුළුගෙවලින් යුක්ත වූ මාහැඟි වූ ශ්‍රෙෂ්ඨ සඳලු සහිත විමනක වසන්නේ ය.

1149\. කල්ප තිස්දහසක් දිව්‍යලොකයෙහි සිත් අලවා වසන්නේ ය. පස්විසිකපක් ශක්‍රදෙවෙන්ද්‍රයා වන්නේ ය.

1150\. සත්සැත්තෑවරක් සක්විතිරජ වන්නේ ය. ඒ සියල්ලෝ යසොධර යන සමාන නං ඇත්තාහු එක ම නම ඇත්තෝ වෙත්.

1151\. (දිව්‍ය - මනුෂ්‍ය යන) ද්විවිධසම්පත් අනුභව කොට පින් ද රැස් කොට අටවිසිවන කපෙහි සක්විතිරජ වන්නේ ය.

1152\. එහි විශ්වකර්මයා විසින් මවන ලද උතුම් විමනකි. දශවිධ ශබ්දයන්ගෙන් වෙන් නො වූ ඒ පුරයෙහි අධිපති ව වසන්නේ ය.

1153\. මෙයින් අපරිමෙයකල්පයෙහි පෘථිවිය පාලනය කරන්නා වූ මහර්ධි ඇති නමින් ඔක්කාක නම් වූ රජෙක් රටෙහි වන්නේ ය.

1154\. සියලු සොළොස්දහසක් ස්ත්‍රීන්ට උතුම් වූ විශිෂ්ඨ ජන්ම ඇති ඒ (=ප්‍රසිද්ධ වූ) කැත්දූ තොමෝ පුතුන් (4, දූන් 5) නව දෙනෙකුන් වදන්නී ය.

1155\. කැත්දූ තොමෝ පුතුන් නව දෙනෙකුන් වදා මැරෙන්නී ය. (ඉක්බිති) අන්‍ය වූ ප්‍රියාවක් තොමෝ මෙහෙසිබව කරන්නී ය.

1156\. ඒ කන්‍යා තොමෝ ඔක්කාකරජ සතුටු කොට වරයක් ලබන්නී ය. වරයා ලැබූ ඒ කන්‍යාතොමෝ පුතුන් රටින් පිටුවහල් කරවන්නී ය.

1157\. පිටුවහල් වී ඒ සියල්ලෝ උතුම් පර්වතයට (=හිමවතට) යන්නාහු ය. සියල්ලෝ ජාතිභෙදය වන බියෙන් සොහොයුරියන් සමග සංවාසය කරන්නාහු ය.

1158\. (එයින්) එක් (පියා නම්) කන්‍යාවක් තොමෝ ව්‍යාධිය (කුෂ්ටරොගය) කින් වැලඳගන්නා ලද්දී වන්නී ය. ක්ෂත්‍රිය කුමාරවරු “ජාතිසම්භෙදය නො කරාවා”යි ඇය වළක දමා (උඩින්) වසත්.

1159\. (රාම නම්) රජෙක් තෙම (ඇය ඒ වළින්) ගොඩට ගෙණ ඇය සමග (අඹු සැමියන් ලෙස) වසන්නේ ය. එකල්හි ඔක්කාක කුලයෙහි වූ ජාතිසම්භෙදය වන්නේ ය.

1160\. ඔවුන්ගේ ප්‍රජා තොමෝ (දරුමුනුබුරු පරපුර) ජාතිවශයෙන් කොලිය නම් වන්නී ය. එහි (ඔහු) මිනිසුන් සතු අනල්ප වූ භොග සම්පත් අනුභව කරන්නාහු ය.

1161\. එම කයින් ච්‍යුත ව දෙව්ලොවට (උත්පත්ති වශයෙන්) යන්නේ ය. එහි ද මනහර වූ උතුම් විමානයෙක්හි (සැප) විඳින්නේ ය.

1162\. කුශලමූලයෙන් මෙහෙයන ලදුයේ දෙව්ලොවින් ච්‍යුත ව මිනිසත්බවට පැමිණ සොණ නම් වන්නේ ය.

1163\. බුදුසසුනෙහි පටන් ගන්නාලද වීර්ය්‍ය ඇත්තේ, නිවණ කෙරෙහි මෙහෙයන ලද සිත් ඇත්තේ විර්ය්‍යය කරමින් සියලු ආස්‍රවයන් ප්‍රහාණපරිඥාවශයෙන් දැන (දුරු කොට) ආස්‍රව රහිත ව පිරිනිවන් පාන්නේ ය.

1164\. අනන්ත (දැය) දක්නාසුලු වූ ශාක්‍යකුලජ්‍යෙෂ්ඨවූ (දත යුතු සියල්ල) විශෙෂයෙන් දත්තා වූ ගෞතම බුදුරජ තෙමේ (මොහු) අග්‍රස්ථානයෙහි තබන්නේ ය” (කියායි).

1165\. උතුම් දමනයෙහි දැමුනෙමි. මා විසින් සිත මැනැවින් පිහිටුවා ගන්නාලදී. (එසේ ම) මා විසින් සියලු බර බහා තබනලදී. ආස්‍රව රහිත ව (ක්ලෙශ පරිනිර්වාණයෙන්) පිරිනිවුනෙම් වෙමි.

1166\. (සිරුරෙන් රැස් විහිදෙන බැවින් හෝ අඞ්ගිරස් නම් රුසිහුගේ පරපුරෙහි වූ බැවින්) අංගීරස නම් වූ (සතර අගතියට හෝ සතර අපායට නො යන බැවින්) මහානාග වූ ශ්‍රෙෂ්ඨ ජන්ම අත්තා වූ කෙශරසිංහයකු වැනි වූ (සර්වඥ තෙමේ) භික්ෂුසංඝයා මැද හිඳ මා එතදග්‍රස්ථානයෙහි තබන්නේ ය.

1167\. ප්‍රතිසම්භිදාවෝ -පෙ- බුදුරජානන් වහන්සේගේ සසුන කරණලදී.

මෙහි මේ අයුරින් ආයුෂ්මත් කොටිකණ්ණ ස්ථවිරයන් වහන්සේ මේ ගාථාවන් වදාළ සේක් යී.

සොණකොටිකණ්ණ ස්ථවිරාවදානය දෙවැනි යි.

---

\* අර්ථකථා.

\* මෙතැන් පටන් පැණෙන අපදානය සොණකොළියවෙස්ස තෙරුන්ගේ ය යි සිංහලාක්ෂර මුද්‍රිත අපදානයෙහි ද සොණකොළිවිස තෙරුන්ගේ ය යි බුරුම අකුරින් මුද්‍රිත අපදානපාළියෙහි ද සඳහන් වෙයි. ථෙරගාථට්ඨකථාවෙහි ද මේ ගාථාවෝ කොළිවිසත්‍ථෙර චරිතයෙහි ඇතුළත් කරණ ලදහ. අපදානට්ඨකථාචාරීන් වහන්සේ මේ අපදානය සොණකොටිකණ්ණ තෙරුන්ගේ ය යි ද ඒ තෙරහු කොලියරාජවංසයෙහි උපන්හ යි ද දැක්වූහ. ඒ මේ තෙරුන්වහන්සේ සොණකොළිවිස හෝ සොණකුටිකණ්ණ හෝ වෙත්වා. මුන්වහන්සේ අප බුද්ධ ශාසනයෙහි එතදග්‍රස්ථානයක් ලැබූ බව අපදානපාළියෙන් ම හැඟේ. ආරබ්ධවීර්ය්‍ය ඇතියවුන් අතුරෙන් අග්‍ර වූ සොණකොළිවීස තෙරුන්වහන්සේ චම්පා නුවර වෛශ්‍යකුලයෙහි උපන්හයි ද කල්‍යාණවචන ඇත්තවුන් අතුරෙන් අග්‍ර වූ කොටිකණ්ණ තෙරුන්වහන්සේ අවන්තී ජනපදයෙහි කාළි නම් සිටුබිරියගේ කුසෙහි උපන්හ යි ද මහාවග්ගපාළිමනොරථපූර්ණි ආදී ප්‍රාමාණික ග්‍රන්ථයන්ගෙන් සුප්‍රකට වෙයි. අපදානපාළියෙහි එකුන්සාළිස්වන වගෙහි පෙණෙන, සොණකොටිවීස තෙරුන්ගේ අපදානය මනොරථපූර්ණියෙහි දැක්වූ ආරබ්ධවීර්ය්‍යාග්‍රත්වය ලැබූ සොණකොළිවීස තෙරුන්ගේ චරිතය හා සම වෙයි. එබැවින් මේ (42) අපදානය අපදානට්ඨකථාවෙහි දැක්වෙන සොණකොටීකණ්ණ තෙරුන්ගේ ම ය යි දතයුතු.
