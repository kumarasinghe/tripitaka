ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 22. හත්‌ථි වර්ගය

# 213\. සච්චසඤ්ඤක ස්ථවිරාවදානය

2329\. එසමයෙහි භික්ෂුසඞ්ඝයා විසින් පිරිවරණ ලද වෙස්සභූ බුදුරජ තෙම කෙලෙස් ගිනි නිවමින් මහාජනයාට ආර්‍ය්‍යසත්‍යයන් දෙශනා කෙරෙයි.

2330\. එකල්හි මම අතිශය දුකට පත්වූයෙම් වෙමි. (ඒ බුදුරජුන් දහම් දෙසන) සමාගමයට ගියෙමි. එහි හුන් මම බුදුරජුන්ගේ ධර්‍මය ඇසීමි.

2331\. මම උන්වහන්සේගේ ධර්‍මය අසා දෙව්ලොවට (උප්පත්ති වශයෙන්) ගියෙමි. මම පෙර දෙව්ලොවෙහි තිස්කපක් විසීමි.

2332\. මෙයින් එක්තිස්වන කපෙහි වූ එකල්හි යම් ධර්‍මසංඥාවක් ලැබූයෙම් ද, (ඒ හෙතුවෙන්) දුගතියක් නො දනිමි. චතුරාර්‍ය්‍යසත්‍ය සංඥාවෙහි මේ විපාකය යි.

2333\. මෙයින් සවිසිවැනි කපෙහි ජනාධිපති වූ මහත් බල ඇති එකඵුසිත නම් වූ එක් සක්විති රජෙක් වීමි.

2334\. සිවුපිළිසිඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙහි මේ අයුරින් ආයුෂ්මත් සච්චසඤ්ඤක ස්ථවිරයන් වහන්සේ මේ ගාථාවන් වදාළ සේකි.

සච්චසඤ්ඤක ස්ථවිරාවදානය තෙවැනි යි.
