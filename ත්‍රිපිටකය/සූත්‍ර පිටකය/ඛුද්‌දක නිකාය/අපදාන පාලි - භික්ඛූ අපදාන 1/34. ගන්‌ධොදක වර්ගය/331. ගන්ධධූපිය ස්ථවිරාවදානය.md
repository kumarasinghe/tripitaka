ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 34. ගන්‌ධොදක වර්ගය

# 331\. ගන්ධධූපිය ස්ථවිරාවදානය

2931\. මම සිදුහත් බුදුරජුන්හට සුවද දෑ දිනිමි. සමන් මලින් මුසු එය බුදුරජුන්හට නිසි ද වෙයි.

2932\. කසුන් ඇගෑවක් මෙන් බබලන නිලුපුල් මලක් මෙන් දිලියෙන ඇවිලෙන ගින්නක් වැනි වූ-

2933\. ව්‍යාඝ්‍රර්‍ෂභයකු මෙන් ද අභිජාත කෙශරසිංහයකු මෙන් ද ශ්‍රෙෂ්ඨ වූ ශ්‍රමණයනට අග්‍ර වූ භික්ෂුසඬ්ඝයා පිරිවාරාගෙණ හුන්නා වූ (එම සිදුහත් බුදුරජුන්)-

2934\. දැක සිත පහදවා ඇඳිලි බැඳ ශාස්තෲන් වහන්සේගේ සිරිපා වැඳ උත්තරදිශාභිමුඛ ව (උතුරු දෙසට හැරී) ගියෙමි.

2935\. සිවුඅනූවන කපෙහි වූ එකල්හි යම් සුවද දැයක් දිනිම් ද (ඒ හෙතුවෙන්) දුගතියත් නො දනිමි. ගන්ධධූප පිදීමෙහි මේ විපාකය යි.

2936\. සිවුපිළිසිඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරාජානන් වහන්සේගේ සසුන කරණ ලදි.

මෙහි මේ අයුරින් ගන්ධධූපිය ස්ථවිරයන් වහන්සේ මේ ගාථාවන් වදාළ සේක් යී.

ගන්ධධූපියස්ථවිරාවදානය පළමු වැනි යි.
