ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 33. උම්මාපුප්ඵිය වර්ගය

# 328\. සුමනාවෙලිය ස්ථවිරාවදානය

2888\. තාදී ගුණ ඇති ලොකජ්‍යෙෂ්ඨ වූ වෙස්සභු භාග්‍යවතුන් වහන්සේට ඒ සියලූ ජනයෝ එක්ව මහා පූජාවක් කෙරෙත්.

2889\. මම එකල්හි සුණු පිඩක් සමන් මල්දම් සහිත කොට බුද්ධාසනය ඉදිරියෙහි නගා ලීමි.

2890\. ‘‘තාදී ගුණ ඇති බුද්ධ ශ්‍රෙෂ්ඨයන් වහන්සේට කවරකු විසින් මේ මල් පුදන ලදදැ’’ යි සියලු දෙනා එක්ව උතුම් මල් දෙස බලත්.

2891\. මම ඒ චිත්තප‍්‍රසාදය හෙතු කොට ගෙණ නිර්‍මාණරතී දිව්‍යාලොකයෙහි උපන්මි. පෙර තමා විසින් කරණ ලද පුණ්‍යකර්‍මය (පිළිබඳ විපාකය) අනුභව කෙළෙමි.

2892\. දිව්‍ය වූ හෝ මනුෂ්‍ය වූ හෝ යම් යම් යොනියක උපදිම් ද (ඒ හැම තන්හි ම) සියලූ දෙනාට ප‍්‍රිය වෙමි. පුෂ්ප පූජාවෙහි මේ විපාක යි.

2893\. සන්හුන් ඉඳුරන් ඇති තවුසනට කයින් හෝ වචනයෙන් හෝ වැලි සිතින් හෝ මා විසින් කළ නින්දාවක් නො දනිමි.

2894\. මම එම සුචරිතයෙන් ද, චිත්තප‍්‍රණිධි හෙතුයෙන් සියලු දෙනා විසින් පුදන ලද්දෙම් වෙමි. (තවුසනට) ආක්‍රොශ නො කිරීමෙහි මේ විපාක යි.

2895\. මෙයින් එක්තිස්වන කපෙහි යම් පුෂ්ප පුජාවක් කෙළෙම් ද, (ඒ හෙතුවෙන්) දුගතියක් නො දනිමි. බුද්ධපූජාවෙහි මේ විපාක යි.

2896\. මෙයින් එකොළොස්වන කපෙහි සත්රුවනින් යුත් මහත් බල ඇති සහස්සාර නම් සක්විති රජෙකිම් වීමි.

2897\. සිවුපිළිසිඹියාවෝ ද අෂ්ටවිමොක්‍ෂයෝ ද ෂඩභිඥාවෝ ද සාක්‍ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙහි මේ අයුරින් ආයුෂ්මත් සුමනාවෙලිය ස්ථවිරයන් වහන්සේ මේ ගාථාවන් වදාළ සේකි.

සුමනාවෙලිය ස්ථවිරාවදානය අටවැනි යි.
