ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 14. සොභිත වර්ගය

# 137\. අත්ථසන්දස්සක ස්ථවිරාවදානය

1915\. විශාල ලෙස පිපී පැතිරී ගිය මල් ඇති වෙනෙහි හුන්නෙම් ලොකනායක වූ ක්ෂීණාස්‍රව වූ බලප්‍රාප්ත වූ භික්ෂුසඞ්ඝයා විසින් පිරිවරණ ලද බුදුරජානන් වහන්සේ දිටිමි.

1916\. ත්‍රිවිද්‍යාවෙන් යුත් ෂඩහිඥ වූ මහත් සෘද්ධි ඇති සියක් දහසක් රහත්හු සර්‍වඥයන් වහන්සේ පිරිවරත්. එය දැක කවරෙක් නො පහදී ද?.

1917\. යමකුගේ නුවණෙහි සසඳා දැක්විය හැකි උපමාවක් දෙවියන් සහිත ලොකයෙහි නැද්ද, අනන්තඤාණ ඇති ඒ සර්‍වඥයන් වහන්සේ දැක කවරෙක් නො පහදී ද.

1918\. හුදු රත්නාකරයක් මෙන් දක්වන දහම්කය ද විකොපනය කරන්නට නො හැකි වෙත්. (එබඳු උන්වහන්සේ) දැක කවරෙක් නො පහදී ද?.

1919\. නාරද සරගච්ඡිය (නම් වූ මම) පස්මරුන් දිනූ පදුමුත්තර බුදුරජුන්හට මේ තුන් ගයින් ස්තුති කොට-

1920\. මම ඒ චිත්තප්‍රසාදය හේතු කොට ගෙණ ද, බුදුරජානන් වහන්සේට ස්තුති කිරීම හේතු කොට ගෙණ ද, කල්පලක්ෂයක් මුළුල්ලෙහි දුගතියක නො උපන්මි.

1921\. මෙයින් තුන් දහස්වන කපෙහි සත්රුවනින් යුත් මහත් බල ඇති සුමිත්ත නම් සක්විති රජෙක් වීමි.

1922\. පටිසම්භිදාවෝ -පෙ- බුදුරජානන් වහන්සේගේ සසුන කරණලදී.

මෙසේ ආයුෂ්මත් අත්ථසන්දස්සක ස්ථවිරයන් වහන්සේ මේ ගාථාවන් වදාළ සේකි.

අත්ථසන්දස්සකස්ථවිරාවදානය සත්වැනි යි.
