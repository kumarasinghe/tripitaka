ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 12. මහාපරිවාර වර්ගය

# 114\. ඒකාසනිය ස්ථවිරාවදානය

1707\. එකල්හි නමින් වරුණ නම් වූ දිව්‍යරාජයෙක් ව මම බල වාහන සහිත ව බුදුරජුන් හට උවැටැන් කෙළෙමි.

1708\. අත්ථදස්සී බුදුරජානන් වහන්සේ පිරිනිවි කල්හි සියලු තූර්ය්‍යයන් ගෙණ උතුම් බෝරුක වෙත එළඹියෙමි.

1709\. වාදිතයෙන් ද, නෘත්‍යයෙන් ද, කුළුතාලම් ආදියෙන් ද යුක්ත වූයේ බුදුරජානන් වහන්සේ ඉදිරියට මෙන් උතුම් බොධිය වෙත එළඹි යෙමි.

1710\. මම ඒ බොධියට උවැටැන් කොට පලඟ බැඳ ගෙණ එහි කළුරිය කෙළෙමි.

1711\. ස්වකීය පින්කම් වලින් පැහැදුනු මම උතුම් බොධිය කෙරෙහි ද පැහැදුනේ එම පහන් සිතින් නිර්මාණරතී දෙව්ලොව උපන්නෙමි.

1712\. මිනිසුන් අතුරෙහි ද දෙවියන් අතුරෙහි ද කුදුමහත් භවයෙහි (ඉපිද) පවත්නා වූ මා සැටදහසක් තූර්ය්‍යයෝ හැම දා පිරිවරත්.

1713\. මෙයින් පන්සියවන කපෙහි සත්රුවනින් යුත් නමින් සුබාහු නම් සූතිස් රජකෙනෙක් වූහ.

1714\. මා විසින් ත්‍රිවිධාග්නීහු නිවන ලදහ. සියලු භවයෝ නසන ලදහ. සම්බුදුසසුනෙහි අන්තිම ශරීරය දරමි.

1715\. සිවුපිළිසිඹියාවෝ ද, අෂ්ටවිමොක්ෂයෝ ද, ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණලදී.

මෙහි මේ අයුරින් ආයුෂ්මත් එකාසනිය ස්ථවිරයන් වහන්සේ මේ ගථාවන් වදාළ සේක් යී.

එකාසනියස්ථවිරාවදානය සිවුවැනි යි.
