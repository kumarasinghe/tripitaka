ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 12. මහාපරිවාර වර්ගය

# 111\. මහාපරිවාර ස්ථවිරාවදානය

1677\. ලොකජ්‍යෙෂ්ඨ වූ නරශ්‍රේෂ්ඨ වූ විපස්සි නම් භාග්‍යවතුන් වහන්සේ එකල්හි අටසැටදහසක් භික්ෂූන් සමග බන්ධුම නගරයට පිවිසි සේක.

1678\. නුවරින් නික්ම ද්විප චෛත්‍යස්ථානයට ගියෙමි. (එහිදී) කෙලෙස් රජස් විරහිත ලොකයාගේ පූජාවන් පිළිගන්නා වූ නොහොත් පූජාවනට ගෙයක් බඳු වූ බුදුරජානන් වහන්සේ දිටිමි.

1679\. අසූදහසක් අවශෙෂ යක්ෂයෝ මා සමීපයෙහි තව්තිසාවැසි දිව්‍යසමූහයෝ ශක්‍රයාට මෙන් (මට) සකසා උවටැන් කෙරෙත්.

1680\. මම එකල්හි භවනයෙන් නික්ම වස්ත්‍රයක් ද ගෙණ බුදුරජුන්ට හිස නමා වැන්දෙමි. එම වස්ත්‍රය ද දුනිමි.

1681\. අහෝ! බුදුරජ තෙම ආශ්චර්ය‍්‍ය ය. ධර්මය ද ආශ්චර්ය‍්‍ය ය. අපගේ ශාස්තෘසම්පත්තිය ද ආශ්චර්ය‍්‍ය ය. බුදුරජානන් වහන්සේගේ ආනුභාවයෙන් මේ පෘථිවියද කම්පිත වී ය.

1682\. ආශ්චර්ය‍්‍ය වූ ලොමු දැහැ ගන්වනා වූ එම විස්මය දැක තාදි ගුණ ඇති ද්විපදොත්තම වූ බුදුරජුන් කෙරෙහි සිත පැහැද වීමි.

1683\. ඒ මම සිත පහදවා ශාස්තෲන් වහන්සේට වස්ත්‍රය පුදා ඇමතියන් සහිත වූ පිරිවර ජනයා සමග සරණගත ද වීමි.

1684\. මෙයින් එක් අනූවන කපෙහි වූ එකල්හි යම් පුණ්‍යකර්මයක් කෙළෙම් ද (ඒ හේතුවෙන්) දුගතියක් නො දනිමි. බුද්ධපූජාවෙහි මේ විපාක යි.

1685\. මෙයින් පහළොස්වන කපෙහි සත් රුවනින් යුත් මහත් බල ඇති සුවාහන නම් සොළොස් සක්විති රජ කෙනෙක් වූහ.

1686\. සිවුපිළිසිඹියාවෝ ද, අෂ්ටවිමොක්ෂයෝ ද, ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදි.

මෙහි මේ අයුරින් අයුෂ්මත් මහාපරිවාර ස්ථවිරයන් වහන්සේ මේ ගථාවන් වදාළ සේක් යි.

මහාපරිවාරස්ථවිරාවදානය පළමුවැනි යි.
