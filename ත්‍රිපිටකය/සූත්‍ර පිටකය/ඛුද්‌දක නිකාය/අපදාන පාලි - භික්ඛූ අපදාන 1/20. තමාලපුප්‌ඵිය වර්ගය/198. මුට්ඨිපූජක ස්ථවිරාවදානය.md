ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 20. තමාලපුප්‌ඵිය වර්ගය

# 198\. මුට්ඨිපූජක ස්ථවිරාවදානය

2255\. පස්මරුන් දිනු ලොකජ්‍යෙෂ්ඨ වූ නරර්‍ෂභ වූ සුමෙධ නම් භගවත්හු පශ්චිම ජනානුකම්පාවෙන් ප්‍රධන්වීර්‍ය්‍යය වැඩුහ.

2256\. (දවසෙක) සක්මන්හි යෙදෙන ද්විපදොත්තම වූ තාදී ගුණ ඇති ඒ බුදුරජුන්හට ගිරිනිල් මල්මිටක් පිදීමි.

2257\. ඒ චිත්තප්‍රසාදයෙන් කළ කුසලමූලයෙන් මෙහෙයන ලදුයෙම් කප් තිස්දහසක් මුළුල්ලෙහි දුගතියක නූපනිමි.

2258\. දෙදහස් තුන්සිය වන කපෙහි සත්රුවනින් ආඪ්‍ය වූ මහත් බල ඇති සුනෙල නම් සක්විති රජෙක් වීමි.

2259\. සිවුපිළිසැඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සස්න කරණ ලදි.

මෙහි මේ අයුරින් ආයුෂ්මත් මුට්ඨිපූජක ස්ථවිරයන් වහන්සේ මේ ගාථාවන් වදාළ සේකි.

මුට්ඨිපූජකස්ථවිරාවදානය අටවැනි යි.
