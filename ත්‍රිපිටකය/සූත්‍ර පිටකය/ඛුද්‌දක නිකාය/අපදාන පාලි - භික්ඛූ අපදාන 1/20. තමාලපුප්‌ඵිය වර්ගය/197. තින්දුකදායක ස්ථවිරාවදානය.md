ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 1 » 20. තමාලපුප්‌ඵිය වර්ගය

# 197\. තින්දුකදායක ස්ථවිරාවදානය

2248\. මම ජවවේගයෙන් යුත් ගිරිදුර්ගයන්හි හැසිරෙන වඳුරෙක් වීමි. (එකල්හි) ගෙඩි හටගත් තිඹිරි ගසක් දැක බුද්ධශ්‍රෙෂ්ඨයන් වහන්සේ සිහිපත් කෙළෙමි.

2249\. පහන් සිත් ඇත්තෙම් සොම්නස් වූයෙම් ත්‍රිභවාන්තගත සිද්ධාර්‍ත්‍ථ බුදුරජුන් කිහිපදිනක් ම සෙවීමි.

2250\. ලොකයෙහි නිරුත්තර ශාස්තෘ වූ ඒ සිද්ධාර්‍ත්‍ථ බුදුරජුහු මාගේ අදහස දැන රහතුන් දහසක් සමග මා වෙත වැඩියහ.

2251\. සතුට උපදවා ඒ තිඹිරිගෙඩි ගත් අතැතිව (බුදුරජුන් වෙත) එළඹියෙමි. ශ්‍රෙෂ්ඨ සර්‍වඥ වූ භාග්‍යවත්හු එය පිළිගත්හ.

2252\. මෙයින් සිවු අනූවන කපෙහි වූ එකල්හි යම් ඵලදානයක් දුනිම් ද (ඒ හේතුවෙන්) දුගතියක් නො දනිමි. ඵලදානයාගේ මේ විපාකය යි.

2253\. සත්පණස්වන කපෙහි සත් රුවනින් ආඪ්‍ය වූ මහත් බල ඇති උපනන්‍ද නම් සක්විති රජෙක් වීමි.

2254\. සිවුපිළිසැඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සස්න කරණ ලදී.

මෙහි මේ අයුරින් ආයුෂ්මත් තින්දුකදායක ස්ථවිරයන් වහන්සේ මේ ගාථාවන් වදාළ සේකි.

තින්දුකදායක ස්ථවිරාවදානය සත්වැනි යි.
