ත්‍රිපිටකය » සූත්‍ර පිටකය » ඛුද්‌දක නිකාය » බුද්ධවංස පාළි » 1. දීපඞ්‌කර බුද්ධවංශය

# 1\. දීපඞ්කර බුද්ධවංශය

1\. එකල්හි ඒ රඹගම් වැසියෝ සඞ්ගයා සහිත වූ ලොකනායකයන් වහන්සේ වළඳවා ඒ දිවකුරු බුදුන් සරණ ගියාහු ය.

2\. තථාගතයන් වහන්සේ කිසිවක්හු සරණාගමනයෙහි ද, කිසිවක්හු පන්සිල්හි ද, සමහරුන් දශවිධ ශීලයෙහි ද, පිහිටුවූහ.

3\. ඒ දිවකුරු බුදුහු කිසිවක්හට සතර ශ්‍රාමණ්‍ය සඞ්ඛ්‍යාත මාර්‍ගය ද, උතුම් වූ සතර ආර්‍ය්‍යඵලය ද දුන්හ, කිසිවක්හට අසම වූ සිව්පිළිසැඹියා දහම් දුන්හ.

4\. නරශ්‍රෙෂ්ඨ වු සර්‍වඥයන් වහන්සේ කිසිවක්හට උතුම් වූ අටසමවත් දුන්හ. කිසිවක්හට ත්‍රිවිද්‍යා ද ෂඩභිඥාවන් ද දුන්හ.

5\. ඒ මහාමුනි වු සර්‍වඥයන් වහන්සේ ඒ නයින් ජනසමූහයාට අවවාද කළහ. ඒ අවවාදයෙන් ලොකනාථයන් වහන්සේගේ ශාසනය පතළේ වී.

6\. මහත් වූ (සිංහසදෘස වූ පිරිපුන්) හනු ඇති වෘෂභසදෘස වූ (සමවෘත්ත මනෝඥ) ස්කන්‍ධ ඇති දිපඞ්කර නම් වූ සර්‍වඥයන් වහන්සේ (බුද්ධ වෛනෙය වූ) බොහෝ ජනයන් (සසරින්) තැරැවූහ. දුගතයෙන් මුදාලූහ.

7\. මහාමුනි වූ සර්‍වඥයන් වහන්සේ සියදහස්යොදුන්හි පවා සිටි සත්‍යාවබොධයට නිසි වූ ප්‍රජාව දැක ඇසිල්ලෙකින් සමීපයට එළැඹ ඒ ප්‍ර‍ජාවට සත්‍යාවබොධය කැරැවූහ.

8\. දීපඞ්කර බුදුරජාණන් වහන්සේ ප්‍ර‍ථමධර්මාභිසමයෙහි කෙළසියක් සත්නට සත්‍යාවබොධය කැරැවූහ. ලොකස්වාමී වූ බුදුහු ද්විතීය ධර්මාභිසමයෙහි (නාරදකූටයෙහි දී) අනූකෙළක් සත්නට සත්‍යාවබොධය කැරැවූහ.

9\. තවද යම් කලෙක බුදුහු දෙවභවනයෙහි වැඩසිට දහම් දෙසූසේක් ද ( එකල්හි) අනූකෙළදහසක් සත්නට තුන්වැනි ධර්මාභිසමය වී.

10\. දීපඞ්කර ශාස්තෲන් වහන්සේට තුන් ශ්‍රාවකසන්නිපාතයෙක් වී, කෙළසියදහසක් ශ්‍රාවකයන්ගේ ප්‍ර‍ථම සමාගමය වී.

11\. යලි ජිතපඤ්චමාර වූ සර්‍වඥයන් වහන්සේ නාරදකූටයෙහි විවෙක සඳහා වැඩි කල්හි විගත වූ (රාගාදි) මල ඇති සියකෙළක් රහත්හු රැස්වූහ.

12\. මහාවීර වූ සර්‍වඥයන් වහන්සේ යම් කලෙක්හි සුදර්‍ශනකූටයෙහි විසූ සේක් ද, (එකල්හි) මහාමුනි වූ බුදුහු අනූකෙළදහසක් (භික්‍ෂූන්) සමග පවාරණය කළ සේක.

13\. (මම් එ සමයෙහි දළමඬුලු ඇති උග්‍ර‍ වූ තපස් ඇති අහස්හි හැසිරෙනසුලු පඤ්චාභිඥාවන්හි තෙරපත් තවුස් වීමි.)

14\. දස – විසිදහසුන්ගේ ද ධර්මාභිසමය විය. එක්–දෙ–(තුන්) දෙනකුන්ගේ අභිසමය ගණන් විසින් නො ගිණිය හැක්ක.

15\. එකල්හි දීපඞ්කර භාග්‍යවතුන් වහන්සේගේ ශාසනය (එ බුදුන් විසින්) මොනොවට විශොධිත වූයේ මහත්ත්‍වයට පැමිණියේ බොහෝ දෙවමනුෂ්‍යයන් විසින් නෛර්‍ය්‍යාණිකත්වයෙන් දන්නා ලදුයේ (අධිශීලශික්‍ෂාදියෙන්) සමෘද්ධ වූයේ (ස්මෘති සමාධි ආදියෙන්) වැඩුණේ ද වී.

16\. ෂඩභිඥ වූ මහත් ඍද්ධි ඇති සාරලක්‍ෂයක් ක්ෂීණාස්‍ර‍ව භික්‍ෂූහු හැම කල්හි දීපඞ්කර බුදුන් පිරිවරා වෙසෙත්,

17\. එසමයෙහි යම් කිසි කෙනෙක් නොපත් අර්හත්‍වය ඇති වැ ශෛක්‍ෂ වූවාහු මිනිස් බව පියත් ද, ඔහු ගර්හිත වූවාහු මැ වෙත්.

18\. (අභිඥා කුසුමයෙන්) සුපිපි ප්‍ර‍වචනශාසනය ලෝදහම්හි තාදී වූ ක්ෂීණාස්‍ර‍ව වූ විගත රාගාදි මල ඇති රහතුන් විසින් හැම කල්හි සොභිත වී.

19\. දීපඞ්කර ශාස්තෲන් වහන්සේ ගේ ජාතනගරය රම්මවතී නම් විය, ක්ෂත්‍රිය වූ සුදෙව නම් රජ පිතෘ විය. මවු තොමෝ සුමේධා නම් වූ.

20\. ඒ බුදුහු දසදහසක් හවුරුදු ගිහිගෙයි විසූහ. හංසා යැ කොඤ්චා යැ මයූරා යැ යි උත්තම වූ තුන් ප්‍රාසාදයෝ වූහ.

21\. මොනොවට සැරැසුණු තුන් ලක්‍ෂයක් පරිවාර ස්ත්‍රීහු වූහ, පදුමා නම් ප්‍ර‍සිද්ධ අගබිසෝ වූ උසභක්ඛන්‍ධ නම් කුමාර පුත්‍ර‍ වී.

22\. ජින වූ දීපඞ්කර බුදුහු සතර පෙර නිමිති දැක ඇත් යානයෙන් අභිනිෂ්ක්‍ර‍මණ කළහ. අනූන වූ දසමසක් මුළුල්ලෙහි ප්‍ර‍ධන්විර්‍ය්‍යය කළහ.

23–24. ඒ මුනිහු ප්‍ර‍ධන්වීර්‍ය්‍යය කොට අර්‍හත්ඵලය අවබොධ කළහ. මහාවීර වූ දීපඞ්කර මහාමුනිහු මහබඹහු විසින් අයදනා ලද්දාහු ලක්ෂ්මී වාස වූ නන්‍දාරාමයෙහි ධම්සක් පැවැත්වූහ. මහරි රුක්මුල්හි වැඩහිඳ තිර්‍ත්‍ථක මර්දනය කළහ.

25\. දීපඞ්කර ශාස්තෲන් වහන්සේට සුමඞ්ගල යැ තිස්ස යැ යන අග්‍ර‍ ශ්‍රාවකයෝ දෙදෙනෙක් වූහ. සාගත නම් තෙර උපස්ථායක වී.

26\. නන්‍දා යැ සුනන්‍දා යැයි අග්‍ර‍ශ්‍රාවිකා දෙදෙනෙක් වූහ, ඒ භාග්‍යවත්හුගේ බොධිය පළොල් යයි කියනු ලැබේ.

27\. දීපඞ්කර ශාස්තෲන් වහන්සේට තපුස්ස යැ භල්ලික යැ යන නම් ඇති අග්‍ර‍–උපස්ථායකයෝ වූහ. සිරිමා යැ සොණා යැ (යන උපාසිකාවෝ) උපස්ථායිකා වූහ.

28\. මහාමුනි වූ දීපඞ්කර සර්‍වඥයන් වහන්සේ අසූරියන් උස ඇති සේක් (නැඟූ) පහන්රුකක් සෙයින් ද පිපිණු සල්රුකක් සෙයින් ද හොබනා සේක.

29\. ඒ මහර්ෂී සර්‍වඥයන් වහන්සේට හවුරුදු සියදහසක් ආයු විය. එතෙක් හවුරුදු වැඩ සිටි ඒ බුදුහු බොහෝ ජනසමූහයා (සසර කතරින්) එතෙර කැරැවූහ.

30\. සද්ධර්මය බබුළුවා මහාජනයා තරණය කරවා ශ්‍රාවකයන් සහිත වූ ඒ සර්‍වඥයන් වහන්සේ ගිනිකදක් සෙයින් දිලියෙමින් සිට පිරිනිවි සේක.

31\. ඒ අනුභාවසම්පත් ද ඒ පරිවාරයශස් ද පා සඟුළුවන්හි වූ ඒ සක්රුවන් ලකුණු ද යන සියල්ල අතුරුදහන් වී. සියලු සංස්කාරධර්‍මයෝ තුච්ඡ වූවාහු නො වෙද්ද. (සියලු සඞ්ඛතයෝ අනිත්‍ය වූහ‘යි සේ යි).

32\. පස්මරුන් දිනූ දීපඞ්කර ශාස්තෲන් වහන්සේ නන්‍දාරාමයෙහි පිරිනිවීසේක. එහි මැ උන්වහන්සේ ගේ සර්‍වඥධාතු ස්තූපය සතිස් යොදුන් උස්වූයේ වී යයි.

පළමුවන දීපංකර බුද්ධවංශ නිමි.
