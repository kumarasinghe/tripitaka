ත්‍රිපිටකය » සූත්‍ර පිටකය » ඛුද්‌දක නිකාය » සුත්ත නිපාතය » 2. චූල වර්ගය

# 2 - 8 ධම්ම (නාවා) සූත්‍රය

318\. යම් පුද්ගලයකු වෙතින් පුරුෂ (පර්යාප්තිප්‍ර‍තිපත්ති) ධර්මය දැනගන්නේ ද, දෙවියන් ඉන්ද්‍ර‍යා මෙන් හේ ඔහු පුදන්නේය. බහුශ්‍රැත වූ හේ පුදනලද්දේ ඔහු කෙරෙහි පහන් සිත් ඇත්තේ ධර්මය පාළ කෙරෙයි.

319\. යමෙක් නො පමාවූයේ එබන්දකු ඇසුරු කෙරේ ද, ධර්මානුධර්මය පිළිපදනා ඒ ධීර තෙම අර්ථවත් කොට අසා ප්‍ර‍ඥාවත් වූයේ පරහට ඉගැන්වීමෙහි සමත් වූයේ සූක්ෂමාර්ථ වටහා ගැනීමෙහි නිපුණ ද වේ.

320\. ක්ෂුද්‍ර‍කායකර්මාදියෙන් යුක්ත වූ ප්‍ර‍ඥා නැති නොලද පර්යාප්ති ප්‍ර‍තිවේධාර්ථ ඇති (අතවැසියාගේ දියුණුවෙහි) ඊර්ෂ්‍යා කරණ සුලු ඇදුරකු සෙවුනා තැනැත්තේ (පර්යාප්ති ප්‍ර‍තිපත්ති) ධර්මය නො දැන නො ඉක්මවූ සැක ඇත්තේ මරණයට පැමිණේ.

321\. ඒ මිනිස් මහදිය ඇති, ඔබමොබ පැතුරුණු සැඩ දියපහර ඇති, නදියකට බැස ගසාගෙණ යනු ලබන්නේ යම්සේ දිය වැල අනුව යන සුලු වේ ද, කිම, හේ මෙරමා එතෙර කරවීමට හැකි වේ ද?

322\. එලෙසින්ම ධර්මය නොදැ න බහුශ්‍රැතයන්ගේ අර්ථය ද නො අසා පහකළ සැක නැත්තේ, තෙමේත් නො දන්නා හේ කිම, මෙරමාහට අරුත් දක්වන්නට (උගන්වන්නට) හැකි වේ ද?

323\. යම්සේ හබලින් හා රිටින් යුත් ඒ නැවි තෙමේ දැඩි ව නැවට නැගී ඒ නාවුකොපායය දන්නේ දක්ෂ වූයේ (උපන් උවදුරට පිළියම් කිරීම) දන්නා නුවණැත්තේ එහි බොහෝ අන් මිනිසුන් ද එතෙර කරවා ද,

324\. එසේ ම යමෙක් බහුශැත වූයේ සිවුවන් නුවණින් නිවනට පැමිණියේ බැවු සිත් ඇත්තේ (අටලෝ දහමින්) නො සැලෙන සැහැවි ඇත්තේ වේ ද, හෙතෙමේ ම සවන් යොමු කිරීමෙන් හා මාර්ගඵලොපනිඃශ්‍රයෙන් යුක්ත වූයේ අන් ජනයා හට දහම් දක්වෙන්නේය.

325\. එහෙයින් ඒකාන්තයෙන් නුවණැත්තාවූ ද බහුශ්‍රැත වූ ද සත්පුරුෂයෙකු භජනය කරන්නේ ය. දත්දහම් ඇති හෙ තෙමේ අර්ථය දැන පිළිපදනේ ලොවුතුරු සැප ලබන්නේ යි.

ධම්ම (නාවා)සූත්‍ර‍ය නිමි.
