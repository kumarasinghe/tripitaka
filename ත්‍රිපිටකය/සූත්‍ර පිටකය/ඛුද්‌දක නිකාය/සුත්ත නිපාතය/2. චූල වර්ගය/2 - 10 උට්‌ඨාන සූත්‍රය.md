ත්‍රිපිටකය » සූත්‍ර පිටකය » ඛුද්‌දක නිකාය » සුත්ත නිපාතය » 2. චූල වර්ගය

# 2 - 10 උට්‌ඨාන සූත්‍රය

333\. (අලස බැවින්) නැගී සිටිවු, (පළක් බැඳ කර්මස්ථානානුයොගය සඳහා) හිඳිවු, තොපට නින්දෙන් කවරැ අර්ථයෙක් ද? හුලින් විදිනා ලදුව පෙළෙන ආතුරයනට කවර නින්දෙක් ද?

334\. නැගී සිටිවු, හිඳගණිවු, (නිර්වාණ) ශාන්තිය පිණිස දැඩිව හික්මෙවු. තොප පමාවූවන් දැන වසගයන් කොට මරරද නහමක් මුළාකෙරේවා !

335\. යම් තෘෂ්ණාවක් හේතුකොට ගෙණ (රූප ශබ්ද ආදිය) අර්ථකොට ඇති දෙවියෝ ද, මිනිස්සු ද, (ඒ රූපාදි) අරමුණු ඇසුරු කොට සිටිද්ද, (නන් අරමුණුවල විසිර පවත්නා හෙයින්) විසත්තිකා නම් වූ ඒ තෘෂ්ණාව තරණය කරවු. (මේ මහණ පිරීමේ) මොහොත තොප නහමක් ඉක්ම යේවා! ක්ෂ්ණය ඉක්ම වූවාහු නිරයෙහි පිහිටියාහු ශෝක කෙරෙත් මය.

336\. (ස්මෘති විප්‍රවාස සඞ්ඛ්‍යාත) ප්‍ර‍මාදය රජසෙකි. ප්‍ර‍මාදයෙන් යලි යලි උපන් ප්‍ර‍මාදය ද රජසෙකි. අප්‍ර‍මාදයෙන් ද, (ආශ්‍ර‍වක්ෂයඥාන සඞ්ඛ්‍යාත) විද්‍යාවෙන් ද තමාගේ (රාගාදි පඤ්චවිධ) හුල උදුරා ලන්නේය.

උට්ඨාන සූත්‍ර‍ය නිමි.
