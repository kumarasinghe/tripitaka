ත්‍රිපිටකය » සූත්‍ර පිටකය » ඛුද්‌දක නිකාය » ජාතක පාළි 1 » 4. චතුක්‌ක නිපාතය » 1. විවර වර්ගය

# (302) 2. මහාඅස්සපුර ජාතකය

512\. දානාර්හ නො වන්නන් කෙරෙහි දන් දෙනුයේ දානාර්හයන් කෙරෙහි නො දේ ද, හේ ආපදායෙහි ව්‍යසයනට පැමිණියේ ඒ පුද්ගලයා විපතට සහායයකු නො ලබයි.

513\. යමෙක් දානාර්හ නො වන්නන් කෙරෙහි දන් නො දේ ද, දානාර්හයන් කෙරෙහි පරිත්‍යාග කෙරේ ද ඒ පුද්ගල ආපදායෙහි විපතට පැමිණියේ මිතුරකු ලබයි.

514\. අනාය්‍යර්‍ ස්වභාවය ඇති කපටයන් හා එක්වීමත් එක් ව ක්‍රියා කිරීමත් (උපකාර වශයෙන් කරන දෙය) දියෙහි ඇඳි ඉරක් සේ වහා නසී. කළ ගුණ දන්නා වූ ඍජු වූ ශ්‍රෙෂ්ඨ පුද්ගලයන්ට කළ උපකාරය සුළු වවත් දෙලොවින් ම මහත් ප්‍රයොජන වේ.

515\. යමෙක් පෙර (උපකාර ඉල්ලන්නට පළමු ව) යමකුට උපකාර කෙළේ ද හේ ලොවෙහි දුෂ්කරයක් කෙළේ වෙයි. (උපකාර ලද පුඟුලා පෙරලා උපකාර කළේ හෝ නො කෙළේ හෝ) උපකාර කළ පුඟුලා පිදුම් ලබන්නට ඉතා සුදුසු වේ.

2\. මහාඅස්සපුර ජාතක යි.
