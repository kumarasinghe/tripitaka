ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » යුගනද්‌ධ වර්ගය » 8. ලෝකොත්තරකථා

# 8\. ලෝකොත්තරකථා

ලෝකෝත්තරධර්ම කවරහ යත්: සතර සතිපට්ඨානයෝ යැ සතර සම්‍යක්ප්‍ර‍ධානයෝ යැ සතර සෘද්ධිපාදයෝ යැ පඤ්චෙන්ද්‍රියයෝ යැ පඤ්චබලයෝ යැ සප්තබොධ්‍යඞ්ගයෝ යැ ආර්යාෂ්ටාඞ්ගිකමාර්ග යැ සතර ආර්යමාර්ගයෝ යැ සතර ශ්‍රාමණ්‍යඵලයෝ යැ නිර්වාණ යැ යන මොහු ලෝකෝත්තරධර්මයෝ යි.

‘ලොකුත්තරා’ යනු කවර අරුතෙකින් ලෝකොත්තර නම් වූහ යත්: ලෝකය තරණය කෙරෙන් නු’යි ලෝකොත්තරයහ, ලෝකයෙන් උත්තරණය කෙරෙන් නු’යි ලෝකෝත්තරයහ, ලෝකය කෙරෙන් උත්තරණය කෙරෙන් නු’යි ලෝකෝත්තරයහ, ලොවින් උත්තරණය කෙරෙන් නු’යි ලෝකෝත්තරයහ, ලොව ඉක්මයෙත් නු’යි ලෝකෝත්තරයහ, ලොව මොනොවට ඉක්මයෙත් නු’යි ලෝකොත්තරයහ, ලොව මොනොවට ඉක්ම ගියහ’යි ලෝකෝත්තරයහ, ලෝකය කෙරෙන් අධිකයහ’යි ලෝකොත්තරයහ, ලෝකාන්තයට තරණය කෙරෙන් නු’යි ලෝකොත්තරයහ.

ලොවින් නික්මෙත් නු’යි ලෝකොත්තරයහ, ලෝකය කෙරෙන් නික්මෙත් නු’යි ලෝකොත්තරයහ, ලෝකයෙන් නික්මෙත් නු’යි ලෝකොත්තරයහ, ලොවින් නික්මුණහ’යි ලෝකෝත්තරයහ, ලෝකය කෙරෙන් නික්මුණහ’යි ලෝකොත්තරයහ, ලෝකයෙන් නික්මුණහ’යි ලෝකොත්තරයහ.

(අපර්‍ය්‍යාපන්න බැවින්) ලෝකයෙහි නො සිටිත් නු’යි ලෝකොත්තරයහ, ලොවැ නො සිටිත් නු’යි ලෝකොත්තරයහ, ලෝකයෙහි නො තැවැරෙත් නු’යි ලෝකොත්තරයහ, ලෝකය හා නො තැවැරෙත් නු’යි ලෝකොත්තරයහ, ලෝකයෙහි අසංලිප්ත නු’යි ලෝකොත්තරයහ, ලෝකය හා සමග අසංලිප්ත නු’යි ලෝකොත්තරයහ, ලෝකයෙහි නො තැවැරුණාහු’යි ලෝකොත්තරයහ, ලෝකය හා සමග නො තැවැරුණාහු’යි ලෝකොත්තරයහ.

ලෝකයෙහි විප්‍ර‍මුක්ත නු’යි ලෝකොත්තරයහ, ලෝකය හා සමග විප්‍ර‍මුක්ත නු’යි ලෝකොත්තරයහ, ලෝකයෙන් විප්‍ර‍මුක්ත නු’යි ලෝකොත්තරයහ, ලෝකය කෙරෙන් විප්‍ර‍මුක්ත නු’යි ලෝකොත්තරයහ, ලොවින් විප්‍ර‍මුක්ත නු’යි ලෝකොත්තරයහ.

ලෝකයෙහි විසංයුක්ත නු’යි ලෝකොත්තරයහ, ලෝකය හා සමග විසංයුක්ත නු’යි ලෝකොත්තරයහ, ලෝකයෙන් විසංයුක්ත නු’යි ලෝකොත්තරයහ, ලොව්හි විසංයුක්ත නු’යි ලෝකොත්තරයහ, ලෝකය කෙරෙන් විසංයුක්ත නු’යි ලෝකොත්තරයහ, ලොවින් විසංයුක්ත නු’යි ලෝකොත්තරයහ.

ලෝකයෙන් (ලෝකමල සෝදා) ශුද්ධ වෙත් නු’යි ලෝකොත්තරයහ, ලෝකය කෙරෙන් ශුද්ධ වෙත් නු’යි ලෝකොත්තරයහ, ලොවින් ශුද්ධ වෙත් නු’යි ලෝකොත්තරයහ, ලෝකයෙන් විශුද්ධ වෙත් නු’යි ලෝකොත්තරයහ, ලෝකය කෙරෙන් විසුද්ධ වෙත් නු’යි ලෝකොත්තරයහ, ලොවින් විශුද්ධ වෙත් නු’යි ලෝකොත්තරයහ.

ලෝකයෙන් නැඟීසිටිත් නු’යි ලෝකොත්තරයහ, ලෝකය කෙරෙන් නැඟීසිටිත් නු’යි ලෝකොත්තරයහ, ලොවින් නැඟීසිටිත් නු’යි ලෝකොත්තරයහ.

ලෝකයෙන් නවතිත් නු’යි ලෝකොත්තරයහ, ලෝකය කෙරෙන් නවතිත් නු’යි ලෝකොත්තරයහ, ලොවින් නවතිත් නු’යි ලෝකොත්තරයහ.

ලෝකයෙහි නො ලැගෙත් නු’යි ලෝකොත්තරයහ, ලෝකයෙහි (කිසි සංස්කාර කෙනෙක්) නො ගන්නා ලැබෙත් නු’යි ලෝකොත්තරයහ, ලෝකයෙහි නො පෙළෙත් නු’යි ලෝකොත්තරයහ.

ලෝකය මුලුසුන් කෙරෙන් නු’යි ලෝකුත්තර නම් වෙති, ලෝකය මුලුසුන් කරනලද බැවිනැ’යි ලෝකුත්තර නම් වෙති, ලෝකය සන්හිඳුවත් නු’යි ලෝකුත්තර නම් වෙති, ලෝකය සන්හිඳුවන ලද බැවිනැ’යි ලෝකුත්තර නම් වෙත්.

ලෝකයට අමාර්ග නු’යි ලෝකුත්තර නම් වෙති, ලෝකයට අප්‍ර‍තිෂ්ඨා නු’යි ලෝකුත්තර නම් වෙති, ලෝකයට අයත් නො වෙත් නු’යි ලෝකුත්තර නම් වෙති, ලෝකයට අසමාන නු’යි ලෝකුත්තර නම් වෙත්.

ලෝකය නඟත් නු’යි ලෝකුත්තර නම් වෙති, ලෝකය වටාලා නො නඟත් නු’යි ලෝකුත්තර නම් වෙති, ලෝකය දුරුකෙරෙත් නු’යි ලෝකුත්තර නම් වෙති, ලෝකය උපාදානය නො කෙරෙත් නු’යි ලෝකුත්තර නම් වෙති, ලෝකය විසුරුවත් නු’යි ලෝකුත්තර නම් වෙති, ලෝකය නො විසුරුවත් නු’යි ලෝකුත්තර නම් වෙති, ලෝකය නිවත් නු’යි ලෝකුත්තර නම් වෙති, ලෝකය නො දල්වත් නු’යි ලෝකුත්තර නම් වෙති, ලෝකය ඉක්ම අභිභවනය කොට සිටිත් නු’යි ලෝකුත්තර නම් වෙත්.

ලෝකොත්තර කථා නිමි.
