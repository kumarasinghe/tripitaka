ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » යුගනද්‌ධ වර්ගය » 5. විරාගකථා

# 5\. විරාගකථා

විරාගය මාර්ග වෙයි, විමුක්තිය ඵල වෙයි.

කිසෙයින් විරාගය මාර්ග වෙයි යත්: ස්‍රොතාපත්තිමාර්ගක්ෂණයෙහි දර්ශනස්වභාවයෙන් සම්‍යග්දෘෂ්ටිය මිථ්‍යාදෘෂ්ටියෙන් විරක්ත වෙයි, එය අනුව පවත්නා කෙලෙසුන් කෙරෙන් ද ස්කන්ධයන් කෙරෙන් ද විරක්ත වෙයි. බාහ්‍ය වූත් හැම නිමිත්ත කෙරෙන් විරක්ත වෙයි, විරාග තෙම නිවන අරමුණු කොට ඇත්තේ යැ, නිවන ගොදුරු කොට ඇත්තේ යැ නිවන් අරමුණුහි උපන්නේ යැ නිවන්හි (ප්‍ර‍වෘත්ති විසින්) සිටියේ යැ නිවන්හි (නො නවත්නා විසින්) පිහිටියේ යි.

විරාගො යනු: විරාග දෙකෙකි: නිර්වාණය ද (වීරාග හේතු බැවින්) විරාග නම් වෙයි, නිර්වාණාලම්බනයෙහි උපන් යම් (ස්පර්ශාදි) ධර්ම කෙනෙක් වෙත් නම්, හැම විරාග වෙත් නු’යි විරාග නම් වෙති (සම්‍යග්දෘෂ්ටි) සහජාත වූ (සම්‍යක්සංකල්පාදි) සප්තාඞ්ගයෝ විරාග සඞ්ඛ්‍යාත නිර්වාණය අරමුණු කොට යෙත් නු’යි (විරාගාලම්බන බැවින්) විරාග නම් (මාර්ගණාර්ථයෙන්) මාර්ග නම් වෙයි. තෙල මාර්ගයෙන් බුදුවරු ද බුද්ධශ්‍රාවකයෝ ද නො ගියවිරූ දිශාව වූ නිවනට යෙත් නු’යි අෂ්ටාඞ්ගමාර්ග නම් වෙයි. යම්තාක් වෙන් වෙන් මහණබමුණන්ගේ ද මෙයින් අන්‍යලබ්ධි ඇතියන්ගේ මාර්ගයෝ වෙත් නම්, (ඔවුනතුරෙහි) මෙ මැ ආර්යඅෂ්ටාඞ්ගමාර්ගය අග්‍ර‍ ද ශ්‍රෙෂ්ඨ ද ප්‍ර‍මුඛ ද උත්තම ද ප්‍ර‍වර ද වේ නු’යි මාර්ගයන් අතුරින් අෂ්ටාඞ්ගමාර්ගය ඉතා ප්‍ර‍ශංසනීය වේ.

අභිනිරෝපණාර්ථයෙන් සම්‍යක්සංකල්පය මිථ්‍යාසංකපල්පය කෙරෙන් විරක්ත වෙයි. පරිග්‍ර‍හ (චතුර්විධවාක්සංවර) ස්වභාවයෙන් සම්‍යග්වචනය මිථ්‍යාවචනය කෙරෙන් විරක්ත වෙයි ... සමුත්ථාත (ත්‍රිවිධකායසංවර) ස්වභාවයෙන් සම්‍යක්කර්මාන්ත මිථ්‍යාකර්මාන්තය කෙරෙන් විරක්ත වෙයි ... ව්‍යවදානාර්ථයෙන් සම්‍යගාජීවය මිථ්‍යාජීවය කෙරෙන් විරක්ත වෙයි ... ප්‍ර‍ග්‍ර‍හාර්ථයෙන් සම්‍යග්ව්‍යායාමය මිථ්‍යාව්‍යායාමය කෙරෙන් විරක්ත වෙයි ... උපස්ථානාර්ථයෙන් සම්‍යක්ස්මෘතිය මිථ්‍යාස්මෘතිය කෙරෙන් විරක්ත වෙයි ... අවික්ෂේපාර්ථයෙන් සම්‍යක්සමාධිය මිථ්‍යාසමාධිහු කෙරෙන් විරක්ත වෙයි. එය අනුව පවත්නා කෙලෙසුන් කෙරෙන් ද ස්කන්ධයන් කෙරෙන් ද විරක්ත වෙයි, බාහ්‍ය වූත් හැම නිමිත්ත කෙරෙන් විරක්ත වෙයි. විරාගය විරාග සඞ්ඛ්‍යාත නිවන අරමුණු කොට ඇත්තේ යැ නිවන ගොදුරු කොට ඇත්තේ යැ නිවන් අරමුණහි උපන්නේ යැ නිවන්හි සිටියේ යැ නිවන්හි පිහිටියේ යි.

විරාගො යනු: විරාග දෙකෙකි: නිවන ද විරාග නම් වෙයි, නිවන් අරමුණුහි උපන් යම් (ස්පර්ශාදි) ධර්ම කෙනෙක් වෙත් නම් හැම විරාග වෙත් නු’යි විරාග නම් වෙති, (සම්‍යග්දෘෂ්ටි) සහජාත වූ (සම්‍යක්සංකල්පාදි) සප්තාඞ්ගයෝ විරාගයට යෙත් නු’යි (විරාගාලම්බන බැවින්) විරාග නම් (ගමනාර්ථයෙන්) මාර්ග නම් වෙයි. තෙල මාර්ගයෙන් බුදුවරු ද බුද්ධශ්‍රාවකයෝ ද නො ගියවිරූ දෙස වූ නිවනට යෙත් නු’යි අෂ්ටාඞ්ගමාර්ග නම් වෙයි. යම්තාක් වෙන් වෙන් මහණබමුණන්ගේ ද මෙයින් අන්‍යලබ්ධි ඇතියන්ගේ ද මාර්ග කෙනෙක් වෙත් නම් (ඔවුනතුරින්) මෙ මැ ආර්යඅෂ්ටාඞ්ගමාර්ග අග්‍ර‍ ද ශ්‍රෙෂ්ඨ ද ප්‍ර‍මුඛ ද උත්තම ද ප්‍ර‍වර ද වේ නු’යි මාර්ගයන් අතුරින් අෂ්ටාඞ්ගමාර්ගය ශ්‍රෙෂ්ඨ යි.

සකෘදාගාමිමාර්ගක්ෂණයෙහි දර්ශනාර්ථයෙන් සම්‍යග්දෘෂ්ටිය ... අවික්ෂේපාර්ථයෙන් සම්‍යක්සමාධිය ඖදාරික වූ කාමරාග සංයෝජනයෙන් ප්‍ර‍තිඝසංයෝජනයෙන් ඖදාරික වූ කාමරාගානුශයෙන් ප්‍ර‍තිඝානුශයෙන් විරක්ත වෙයි, තදනුවර්තකක්ලේශයන් කෙරෙන් ද ස්කන්ධයන් කෙරෙන් ද විරක්ත වෙයි, බාහ්‍ය වූත් හැම නිමිත්ත කෙරෙන් විරක්ත වෙයි. විරාගය නිර්වාණය අරමුණු කොට ඇත්තේ යැ, නිර්වාණය ගොදුරු කොට ඇත්තේ ය. නිර්වාණාලම්බනයෙහි උපන්නේ යැ නිර්වාණායෙහි (ප්‍ර‍වෘත්ති විසින්) සිටියේ යැ නිර්වාණයෙහි පිහිටියේ යි.

විරාගො යනු: විරාග දෙකෙකි: නිර්වාණය ද විරාගයෙක, නිර්වාණලම්බනයෙහි උපන් යම් (ස්පර්ශාදි) ධර්ම කෙනෙකුත් වෙත් නම් එ හැම විරාග නම් වෙත් නු’යි විරාගහ (සම්‍යග්දෘෂ්ටි) සහජාත වු (සම්‍යක්සංකල්පාදි) සප්තාඞ්ගයෝ විරාගයට යෙත් නු’යි (විරාගාලම්බන බැවින්) විරාග නමුදු, (ගමනාර්ථයෙන්) මාර්ග නමුදු වෙයි. තෙල මාර්ගයෙන් බුදුවරු හා බුද්ධශ්‍රාවකයෝ හා නො ගියවිරූ දෙස වු නිවනට යෙත් නු’යි අෂ්ටඞ්ගිකමාර්ග නම් වෙයි. යම්තාක් වෙන් වෙන් මහණබමුණන්ගේ ද මෙයින් අන්‍යලබ්ධි ඇතියන්ගේ ද මාර්ග කෙනෙක් වෙත් නම් (ඔවුනතුරින්) මෙ මැ ආර්යඅෂ්ටාඞ්ගිකමාර්ගය අග්‍ර‍ ද ශ්‍රෙෂ්ඨ ද ප්‍ර‍මුඛ ද උත්තම ද ප්‍ර‍වර ද වේනු’යි මාර්ගයන් අතුරින් අෂ්ටාඞ්ගිකමාර්ග ශ්‍රෙෂ්ඨ යි.

ආනාගාමිමාර්ගක්ෂණයෙහි දර්ශනාර්ථයෙන් සම්‍යග්දෘෂ්ටිය ... අවික්ෂේපාර්ථයෙන් සම්‍යක්සමාධිය අණුසහගිය කාමරාගසංයෝජනයෙන් ප්‍ර‍තිඝසංයෝජනයෙන් අනුසහගිය කාමරාගානුශයෙන් ප්‍ර‍තිඝානුශයෙන් විරක්ත වෙයි. තදනුවර්තකක්ලෙශයන් කෙරෙන් ද ස්කන්ධයන් කෙරෙන් ද විරක්ත වෙයි. බාහ්‍ය වූත් හැම නිමිත්ත කෙරෙන් විරක්ත වෙයි. විරාගය නිර්වාණය ආලම්බනය කොට ඇත්තේ යැ ... මාර්ගයන් අතුරින් අෂ්ටාඞ්ගිකමාර්ගය ශ්‍රෙෂ්ඨ යි.

අර්හන්මාර්ගක්ෂණයෙහි දර්ශනාර්ථයෙන් සම්‍යග්දෘෂ්ටිය ... අවික්ෂේපාර්ථයෙන් සම්‍යක්සමාධිය රූපරාගයෙන් අරූපරාගයෙන් මානයෙන් ඖද්ධත්‍යයෙන් අවිද්‍යායෙන් මානානුශයෙන් භවරාගානුශයෙන් අවිද්‍යානුශයෙන් විරක්ත වෙයි, තදනුවර්තකක්ලෙශයන් කෙරෙන් ද ස්කන්ධයන් කෙරෙන් ද විරක්ත වෙයි, බාහ්‍ය වූත් හැම නිමිත්ත කෙරෙන් විරක්ත වෙයි, විරාගය නිර්වාණය ආලම්බන කොට ඇත්තේ යැ නිර්වාණ ගොචර කොට ඇත්තේ යැ, නිර්වාණාම්බනයෙහි උපන්නේ යැ නිර්වාණාලම්බනයෙහි සිටියේ යැ නිර්වාණාලම්බනයෙහි පිහිටියේ යි.

විරාගො යනු: විරාග දෙකෙකි: නිර්වාණය ද විරාග යැ, නිර්වාණාලම්බනයෙහි උපන් යම් (ස්පර්ශාදි) ධර්ම කෙනෙක් වෙත් නම් එහැම විරාග වෙත් නු යි විරාගහ, (සම්‍යග්දෘෂ්ටි) සහජාත වූ (සම්‍යක් සංකල්පාදි) සප්තාඞ්ගයෝ විරාගයට යෙත් නු’යි විරාග නම් මාර්ග නම් වෙයි. තෙල මාර්ගයෙන් බුදුවරු ද බුද්ධශ්‍රාවකයෝ ද නො ගියවිරූ දෙස වූ නිර්වාණයට යෙත් නු’යි අෂ්ටාඞ්ගික මාර්ග නම් වෙයි. යම්තාක් වෙන් වෙන් මහණබමුණන්ගේ ද මෙයින් අන්‍යලබ්ධි ඇතියන්ගේ ද මාර්ග කෙනෙක් වෙත් නම් (ඔවුනතුරින්) මෙ මැ ආර්යාෂ්ටාඞ්ගිකමාර්ගය අග්‍ර‍ ද ශ්‍රෙෂ්ඨ ද ප්‍ර‍මුඛ ද උත්තම ද ප්‍ර‍වර ද වේ නු’යි මාර්ගයන් අතුරින් අෂ්ටාඞ්ගිකමාර්ගය ශ්‍රෙෂ්ඨ යි.

දර්ශන සඞ්ඛ්‍යාත විරාගය සම්‍යග්දෘෂ්ටි යැ, අභිනිරෝපණ (අරමුණට සිත නැංවීම්) සඞ්ඛ්‍යාත විරාගය සම්‍යක්සංකල්ප යැ, පරිග්‍ර‍හ (චතුර්විධ වාක්සංවර) සඞ්ඛඛාත විරාගය සම්‍යග්වචන යැ, සමූත්ථාන (ත්‍රිවිධ කායසංවර) සඞ්ඛ්‍යාත විරාගය සම්‍යක්කර්මාන්ත යැ, ව්‍යවදාන සඞ්ඛ්‍යාත විරාගය සම්‍යගාජීව යැ, ප්‍ර‍ග්‍ර‍හ සඞ්ඛ්‍යාත විරාගය සම්‍යග්ව්‍යායාම යැ උපස්ථාන (වැටහීම්) සඞ්ඛ්‍යාත විරාගය සම්‍යක් ස්මෘති යැ, අවික්ෂේප සඞ්ඛ්‍යාත විරාගය සම්‍යක් සමාධි යි.

උපස්ථාන සඞ්ඛ්‍යාත විරාගය ස්මෘතිසම්බොධ්‍යඞ්ග යැ, ප්‍ර‍විචය (විමසීම්) සඞ්ඛ්‍යාත විරාගය ධර්මවිචයසම්බොධ්‍යඞ්ග යැ, ප්‍ර‍ග්‍ර‍හ සඞ්ඛ්‍යාත විරාගය වීර්යසම්බොධ්‍යඞ්ග යැ, ඵරණ (අරමුණු කිරීම්) සඞ්ඛ්‍යාත විරාගය ප්‍රීතිසම්බොධ්‍යඞ්ග යැ, ව්‍යුපශම සඞ්ඛ්‍යාත විරාගය ප්‍ර‍ශ්‍ර‍බ්ධිසම්බොධ්‍යඞ්ග යැ, අවික්ෂේප සඞ්ඛ්‍යාත විරාගය සමාධිසම්බොධ්‍යඞ්ග යැ, ප්‍ර‍ත්‍යවේක්ෂා සඞ්ඛ්‍යාත විරාගය උපේක්ෂාසම්බොධ්‍යඞ්ග යි.

අශ්‍ර‍ද්ධායෙහි නො සැලීම් සඞ්ඛ්‍යාත විරාගය ශ්‍ර‍ද්ධාබල යැ, කෞසීද්‍යායෙහි නො සැලීම් සඞ්ඛ්‍යාත විරාගය වීර්යබල යැ, ප්‍ර‍මාදයෙහි නො සැලීම් සඞ්ඛ්‍යාත විරාගය ස්මෘතිබල යැ, ඖද්ධත්‍යයෙහි නො සැලීම් සඞ්ඛ්‍යාත විරාගය සමාධිබල යැ, අවිද්‍යායෙහි නො සැලීම් සඞ්ඛ්‍යාත විරාගය ප්‍ර‍ඥාබල යි.

අධිමොක්ෂ සඞ්ඛ්‍යාත විරාගය ශ්‍ර‍ද්ධෙන්ද්‍රිය යැ, ප්‍ර‍ග්‍ර‍හ සඞ්ඛ්‍යාත විරාගය වීර්යෙන්ද්‍රිය යැ, උපස්ථාන සඞ්ඛ්‍යාත විරාගය ස්මෘතින්ද්‍රිය යැ, අවික්ෂේප සඞ්ඛ්‍යාත විරාගය සමාධීන්ද්‍රිය යැ, දර්ශන සඞ්ඛ්‍යාත විරාගය ප්‍රඥෙන්ද්‍රිය යි.

අධිපතිභාවාර්ථයෙන් ඉන්ද්‍රීයයෝ විරාග යැ, අකම්ප්‍යාර්ථයෙන් බලධර්මය විරාග යැ, නිර්යාණාර්ථයෙන් බොධ්‍යඞ්ගයෝ විරාග යැ, හෙත්වර්ථයෙන් මාර්ගය විරාගය යැ, උපස්ථානාර්ථයෙන් සතිපට්ඨානයෝ විරාග යැ, ප්‍ර‍දහනාර්ථයෙන් සම්‍යක්ප්‍ර‍ධානයෝ විරාග යැ, සමෘද්ධ වන ස්වභාවයෙන් සෘද්ධීපාදයෝ විරාග යැ, යථාස්වභාවාර්ථයෙන් සත්‍යයෝ විරාග යැ, අවික්ෂේපාර්ථයෙන් ශමථය විරාගය යැ, අනුදර්ශනාර්ථයෙන් විදර්ශනාව විරාග යැ, නො ඉක්ම පවත්නා අර්ථයෙන් යුගනන්ධය විරාග යැ, සංවරාර්ථයෙන් ශීලවිශුද්ධිය විරාග යැ, අවික්ෂේපාර්ථයෙන් චිත්ත විශුද්ධිය විරාගය යැ දර්ශනාර්ථයෙන් දෘෂ්ටිවිශුද්ධිය විරාග යැ, විමුක්ත්‍යර්ථයෙන් විමෝක්ෂය විරාගය යැ, ප්‍ර‍තිවේධාර්ථයෙන් විද්‍යාව විරාග යැ, පරිත්‍යාගාර්ථයෙන් විමුක්තිය විරාග යැ, සමුච්ඡේදාර්ථයෙන් ක්ෂයඥානය විරාග යැ, ඡන්දය මූලාර්ථයෙන් විරාග යැ, මනස්කාරය සමුත්ථානාර්ථයෙන් විරාග යැ, ස්පර්ශ සමවධානාර්ථයෙන් විරාග යැ, වේදනාව සමවසරණාර්ථයෙන් විරාග යැ, සමාධිය ප්‍ර‍මුඛාර්ථයෙන් විරාග යැ, ස්මෘතිය අධිපතිභාවාර්ථයෙන් විරාග යැ, ප්‍ර‍ඥාව තදුත්තරාර්ථයෙන් විරාග යැ, විමුක්තිය සාරාර්ථයෙන් විරාග යැ, අමතොගධ සඞ්ඛ්‍යාත නිර්වාණය පර්යවසානාර්ථයෙන් විරාග යි.

දර්ශන සඞ්ඛ්‍යාත මාර්ගය සම්‍යග්දෘෂ්ටි යැ, අභිනිරෝපණ සඞ්ඛ්‍යාත මාර්ගය සම්‍යක් සංකල්ප යැ, ... අමතොගධ සඞ්ඛ්‍යාත නිර්වාණය පර්යවසානාර්ථයෙන් මාර්ග යි. මෙසෙයින් විරාගය මාර්ග නම් වේ.

කිසෙයින් විමුක්තිය ඵල වෙයි යත්: ශ්‍රොතාපත්තිඵලක්ෂණයෙහි දර්ශනාර්ථයෙන් සම්‍යග්දෘෂ්ටිය මිථ්‍යාදෘෂ්ටියෙන් විමුක්ත (මිදුණේ) වෙයි. තදනුවර්තකක්ලෙශයන් කෙරෙන් ද ස්කන්ධයන් කෙරෙන් ද විමුක්ත වෙයි. බාහ්‍ය වූ ත් හැම නිමිත්ත කෙරෙන් විමුක්ත වෙයි. විමුක්තිය නිවන අරමුණු කොට ඇත්තී යැ, නිවන ගොදුරු කොට ඇත්තී යැ, නිවන් අරමුණෙහි උපන්නී යැ, නිවන්හි සිටියා යැ, නිවන්හි පිහිටියා වේ.

විමුත්ති යනු: විමුක්ති දෙකෙකි: නිර්වාණය ද විමුක්ති යැ, නිර්වාණාලම්බනයෙහි උපන් යම් (ස්පර්ශාදි) ධර්ම කෙනෙක් වෙත් නම් එ හැම විමුක්ත වෙත් නු’යි විමුක්තිඵල නම් වේ.

අභිනිරෝපණාර්ථයෙන් සම්‍යක්සංකල්පය මිථ්‍යාසංකල්පයෙන් විමුක්ත වෙයි, තදනුවර්තකක්ලේශයන් කෙරෙන් ද ස්කන්ධයන් කෙරෙන් ද විමුක්ත වෙයි, බාහ්‍ය වූ ත් හැම නිමිත්ත කෙරෙන් විමුක්ත වෙයි. විමුක්තිය නිවන් අරමුණු කොට ඇත්තී යැ, නිවන් ගොදුරු කොට ඇත්තී යැ, නිවන් අරමුණුහි උපන්නී යැ, නිවන්හි සිටියා නිවන්හි පිහිටියා වේ.

විමුත්ති යනු විමුක්ති දෙකෙක: නිර්වාණය ද විමුක්ති නම, නිර්වාණාලම්බනයෙහි උපන් යම් (ස්පර්ශාදි) ධර්ම කෙනෙකුන් වෙත් නම් ඒ හැම විමුක්ත වෙත් නු’යි විමුක්තිඵල නම් වේ.

පරිග්‍ර‍හාර්ථයෙන් සම්‍යග්වචනය මිථ්‍යාවචනයෙන් මිදුණේ වෙයි ... සමුත්ථානාර්ථයෙන් සම්‍යක්කර්මාන්තය මිථ්‍යාකර්මාන්තයෙන් මිදුණේ වෙයි. ව්‍යවදානාර්ථයෙන් සම්‍යගාජීවය මිථ්‍යාආජීවයෙන් මිදුණේ වෙයි. ප්‍ර‍්‍ර‍ග්‍ර‍හාර්ථයෙන් සම්‍යග්ව්‍යායාමය මිථ්‍යාව්‍යායාමයෙන් මිදුණේ වෙයි. උපස්ථානාර්ථයෙන් සම්‍යක්ස්මෘතිය මිථ්‍යාස්මෘතියෙන් මිදුණා වෙයි. අවික්ෂේපපාර්ථයෙන් සම්‍යක්සමාධිය මිථ්‍යාසමාධියෙන් මිදුණේ වෙයි, එය අනුව පවත්නා කෙලෙසුන් කෙරෙන් ද ස්කන්ධයන් කෙරෙන් ද මිදුණේ වෙයි, බාහ්‍ය වූ ත් හැම නිමිත්ත කෙරෙන් මිදුණේ වෙයි, විමුක්තිය නිවන් අරමුණු කොට ඇත්තී යැ, නිවන් ගොදුරු කොට ඇත්තී යැ නිවන් අරමුණුහු උපන්නී යැ, විමුක්තියෙහි සිටියා විමුක්තියෙහි පිහිටියා වේ.

විමුත්ති යනු විමුක්ති දෙකෙක: නිවන ද විමුක්ති නම්, නිවන් අරමුණුහි උපන් යම් (ස්පර්ශාදි) ධර්ම කෙනෙක් වෙත් නම් එ හැම විමුක්ත වෙත් නු’යි විමුක්තිඵල නම් වේ.

සකෘදාගාමිඵලක්ෂණයෙහි දර්ශනාර්ථයෙන් සම්‍යග්දෘෂ්ටි අවික්ෂේපාර්ථයෙන් සම්‍යක් සමාධිය ඖදාරික වූ කාමරාගසංයෝජනයෙන් ප්‍ර‍තිඝසංයෝජනයෙන් ඖදාරික වූ කාමරාගානුශයෙන් ප්‍ර‍්‍ර‍තිඝානුශයෙන් විමුක්ත වෙයි, තදනුවර්තකක්ලෙශයන් කෙරෙන් ද ස්කන්ධයන් කෙරෙන් ද විමුක්ත වෙයි. බාහ්‍ය වූ ත් හැම නිමිත්ත කෙරෙන් විමුක්ත වෙයි. විමුක්තිය නිවන් අරමුණු කොට ඇත්තී යැ, නිවන් ගොදුරු කොට ඇත්තී යැ, නිවන් අරමුණුහි උපන්නී යැ, නිවන්හි සිටියා නිවන්හි පිහිටියා යි.

විමුත්තී යනු: විමුක්ති දෙකෙකි නිර්වාණය ද විමුක්ති යැ, නිර්වාණාලම්බනයෙහි උපන් යම් (ස්පර්ශාදි) ධර්ම කෙනෙක් වෙත් නම් එ හැම විමුක්ත වෙත් නු’යි විමුක්තිඵල යි.

අනාගාමිඵලණක්ෂයෙහි දර්ශනාර්ථයෙන් සම්‍යග්දෘෂ්ටිය .. අවික්ෂේපාර්ථයෙන් සම්‍යක්සමාධිය අණුසහගත වූ කාමරාගසංයෝජනයෙන් ප්‍ර‍තිඝසංයෝජනයෙන් අණුසහගත වූ කාමරාගාශනුයෙන් ප්‍ර‍තිඝානුශයෙන් විමුක්ත වෙයි, තදනුවර්තකක්ලෙශයන් කෙරෙන් ද ස්කන්ධයන් කෙරෙන් ද විමුක්ත වෙයි. බාහ්‍ය වූ ත් හැම නිමිත්ත කෙරෙන් විමුක්ත වෙයි. විමුක්තිය නිර්වාණය ආලම්බන කොට ඇත්තී යැ, නිර්වාණය ගොචර කොට ඇත්තී යැ, නිර්වාණාලම්බනයෙහි උපන්නී යැ, නිවන්හි සිටියා නිවන්හි පිහිටියා වේ.

විමුත්ති යනු විමුක්ති දෙකෙකි විමුක්තිඵල යි.

අර්හත්ඵලක්ෂණයෙහි දර්ශනාර්ථයෙන් සම්‍යග්දෘෂ්ටිය ... අවික්ෂේපාර්ථයෙන් සම්‍යක් සමාධිය රූපරාගයෙන් අරූපරාගයෙන් මානයෙන් ඖද්ධත්‍යයෙන් අවිද්‍යායෙන් මානානුශයෙන් භවරාගානුශයෙන් අවිද්‍යානුශයෙන් විමුක්ත වෙයි. තදනුවර්තකක්ලේශයන් කෙරෙන් ද ස්කන්ධයන් කෙරෙන් ද විමුක්ත වෙයි, බාහ්‍ය වූ ත් හැම නිමිත්ත කෙරෙන් විමුක්ත වෙයි. විමුක්තිය නිර්වාණය ආලම්බන කොට ඇත්තී යැ, නිර්වාණය ගෝචර කොට ඇත්තී යැ, නිර්වාණාලම්බනයෙහි උපන්නී යැ, නිර්වාණාලම්බනයෙහි සිටියා නිර්වාණාලම්බනයෙහි පිහිටියා වේ.

විමුත්ති යනු විමුක්ති දෙකෙකි: නිර්වාණය ද විමුක්ති යැ, නිර්වාණාලම්බනයෙහි උපන් යම් (ස්පර්ශාදි) ධර්ම කෙනෙකුත් වෙත් නම් එ හැම විමුක්ත වෙත් නු’යි විමුක්තිඵල යැ.

දර්ශන සඞ්ඛ්‍යාත විමුක්තිය සම්‍යග්දෘෂ්ටි යැ ... අවික්ෂේපවිමුක්තිය සම්‍යක් සමාධි යැ. උපස්ථානවිමුක්තිය ස්මෘතිසම්බොධ්‍යඞ්ග යැ ... පටිසඞ්ඛාන විමුත්තිය උපේක්ෂාසම්බොධ්‍යඞ්ග යැ අශ්‍ර‍ද්ධායෙහි නො සැලෙන විමුක්තිය ශ්‍ර‍ද්ධාබල යැ ... අවිද්‍යායෙහි නො සැලෙන විමුක්තිය ප්‍ර‍ඥබල යැ. අධිමෝක්ෂවිමුක්තිය ශ්‍ර‍ද්ධෙන්ද්‍රිය යැ ... දර්ශනවිමුක්තිය ප්‍රඥෙන්ද්‍රිය යි.

අධිපතිභාවාර්ථයෙන් ඉන්ද්‍රියයෝ විමුක්ති යැ, අකම්ප්‍යාර්ථයෙන් බලධර්මයෝ විමුක්ති යැ, නිර්යාණාර්ථයෙන් බොධ්‍යඞ්ගයෝ විමුක්ති යැ හෙත්වර්ථයෙන් මාර්ගය විමුක්ති යැ, වටහන අර්ථයෙන් සතිපට්ඨානයෝ විමුක්ති යැ, ප්‍ර‍දහනාර්ථයෙන් සම්‍යක්ප්‍ර‍දහනයෝ විමුක්ති යැ, සමෘද්ධ වන අර්ථයෙන් සෘද්ධිපාදයෝ විමුක්ති යැ, යථාස්වභාවාර්ථයෙන් සත්‍යයෝ විමුක්ති යැ, අවික්ෂේපාර්ථයෙන් ශමථය විමුක්ති යැ, අනුදර්ශනාර්ථයෙන් විදර්ශනාව විමුක්ති යැ, එකකෘත්‍යාර්ථයෙන් ශමථ-විදර්ශනා විමුක්ති යැ, (ඔවුනොවුන්) නො ඉක්ම පවත්නා ස්වභාවයෙන් යුගනද්ධය විමුක්ති යැ, සංවරාර්ථයෙන් ශීලවිශුද්ධිය විමුක්ති යැ අවික්ෂේපාර්ථයෙන් චිත්තවිශුද්ධිය විමුක්ති යැ, දර්ශනාර්ථයෙන් දෘෂ්ටිවිශුද්ධිය විමුක්ති යැ, විමුක්ත්‍යර්ථයෙන් විමෝක්ෂය විමුක්ති යැ, ප්‍ර‍තිවේධාර්ථයෙන් විද්‍යාව විමුක්ති යැ, පරිත්‍යාගාර්ථයෙන් විමුක්තිය විමුක්ති යැ, ප්‍ර‍තිප්‍ර‍ශ්‍ර‍බ්ධ්‍යර්ථයෙන් අනුත්පාදඥානය විමුක්ති යැ, ඡන්දය මූලාර්ථයෙන් විමුක්ති යැ, මනස්කාරය සමුත්ථානාර්ථයෙන් විමුක්ති යැ, ස්පර්ශය සමවධානාර්ථයෙන් විමුක්ති යැ, වේදනාව සමවසරණාර්ථයෙන් විමුක්ති යැ, සමාධිය ප්‍ර‍මුඛාර්ථයෙන් විමුක්ති යැ, ස්මෘතිය අධිපතිභාවාර්ථයෙන් විමුක්ති යැ, ප්‍ර‍ඥාව තදුත්තරාර්ථයෙන් විමුක්ති යැ, විමුක්තිය සාරාර්ථයෙන් විමුක්ති යැ, අමතොගධ සඞ්ඛ්‍යාත නිර්වාණය පර්යවසානාර්ථයෙන් විමුක්ති යැ, මෙසෙයින් විමුක්තිය ඵල වේ.

මෙසෙයින් විරාගය මාර්ග වෙයි, විමුක්තිය ඵල වේ යයි.

විරාගකථා නිමි.
