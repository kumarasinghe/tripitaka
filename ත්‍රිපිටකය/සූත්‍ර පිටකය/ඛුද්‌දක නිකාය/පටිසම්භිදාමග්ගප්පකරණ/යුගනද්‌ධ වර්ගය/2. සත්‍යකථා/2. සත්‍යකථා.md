ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » යුගනද්‌ධ වර්ගය » 2. සත්‍යකථා

# 2\. සත්‍යකථා

පරිපූර්‍ණතිදන යි. “මහණෙනි, මොහු සතර දෙන (යථාස්වාභාව හෙයින්) තථ නම් වෙති. (විපරීතාභාවයෙන්) අවිතථ නම් වෙති, (අන්‍යස්වාභාව රහිත බැවින්) අනඤ්ඤථ නම් වෙත්. කවර සතර දෙනෙක යත්: මහණෙනි, ‘මේ දුක යැ’ යන මෙය තථ යැ අවිතථ යැ අනඤ්ඤථ යැ. ‘මේ දුක්ඛසමුදය යැ’ යන මෙය තථ යැ අවිතථ යැ අනඤ්ඤථ යැ. ‘මේ දුක්ඛනිරෝධ යැ’ යන මෙය තථ යැ. අවිතථ යැ අනඤ්ඤථ යැ. ‘මේ දුක්ඛනිරෝධගාමිනී පටිපදා යැ’ යන මෙය තථ යැ අවිතථ යැ අනඤ්ඤථ යි. මහණෙනි, මොහු සතර දෙන තථ අවිතථ අනඤ්ඤථ නම් වෙත්.

කිසෙයින් දුඃඛය යථාස්වභාවාර්‍ත්‍ථයෙන් සත්‍ය වෙයි යත්: දුඃඛයාගේ තථ වූ අවිතථ වූ අනඤ්ඤථ වූ දුඃඛාර්‍ත්‍ථයෝ සතර දෙනෙක: දුඃඛයාගේ පීඩනාර්‍ත්‍ථ යැ ආයූහනාර්‍ත්‍ථ යැ සන්තාපාර්‍ත්‍ථ යැ විපරිණාමාර්‍ත්‍ථ යි. මොහු සතර දෙන දුඃඛයාගේ තථ වූ අවිතථ වූ අනඤ්ඤථ වූ දුඃඛාර්‍ත්‍ථයෝ යි. මෙසෙයින් දුඃඛය යථාස්වභාවාර්‍ත්‍ථයෙන් සත්‍ය වෙයි.

කිසෙයින් සමුදය යථාස්වභාවාර්‍ත්‍ථයෙන් සත්‍ය වෙයි යත්: සමුදයාගේ තථ වූ අවිතථ වූ අනඤ්ඤථ වූ සමුදයාර්‍ත්‍ථයෝ සතර දෙනෙක: සමුදයාගේ ආයූහනාර්‍ත්‍ථ යැ නිදානාර්‍ත්‍ථ යැ සංයෝගාර්‍ත්‍ථ යැ පලිබෝධාර්‍ත්‍ථ යි. මොහු සතර දෙන සමුදයාගේ තථ වූ අවිතථ වූ අනඤ්ඤථ වූ සමුදයාර්‍ත්‍ථයෝ යි. මෙසෙයින් සමුදය යථාස්වභාවාර්‍ත්‍ථයෙන් සත්‍ය වෙයි.

කිසෙයින් නිරෝධය යථාස්වභාවාර්‍ත්‍ථයෙන් සත්‍ය වෙයි යත්: නිරෝධයාගේ තථ වූ අවිතථ වූ අනඤ්ඤථ වූ නිරෝධාර්‍ත්‍ථයෝ සතර දෙනෙක: නිරෝධයාගේ නිස්සරණාර්‍ත්‍ථ යැ විවේකර්‍ත්‍ථ යැ අසඞ්ඛතාර්‍ත්‍ථ යැ අමෘතාර්‍ත්‍ථ යි. මොහු සතර දෙන නිරෝධයාගේ තථ වූ අවිතථ වූ අනඤ්ඤථ වූ නිරෝධාර්‍ත්‍ථයෝ යි. මෙසෙයින් නිරෝධය යථාස්වභාවාර්‍ත්‍ථයෙන් සත්‍ය වෙයි.

කිසෙයින් මාර්‍ගය යථාස්වභාවාර්‍ත්‍ථයෙන් සත්‍ය වෙයි යත්: මාර්‍ගයාගේ තථ වූ අවිතථ වූ අනඤ්ඤථ වූ මාර්‍ගාර්‍ත්‍ථයෝ සතර දෙනෙක: මාර්‍ගයාගේ නිර්‍ය්‍යාණාර්‍ත්‍ථ යැ හෙත්‍ථර්‍ත්‍ථ යැ දර්‍ශනාර්‍ත්‍ථ යැ අධිපතිභාවාර්‍ත්‍ථ යි. මොහු සතර දෙන මාර්‍ගයාගේ තථ වූ අවිතථ වූ අනඤ්ඤථ වූ මාර්‍ගාර්‍ත්‍ථයෝ යි. මෙසෙයින් මාර්‍ගය යථාස්වභාවාර්‍ත්‍ථයෙන් සත්‍ය වේ.

කිහි අයුරෙකින් සතර සත්‍යයෝ එකප්‍ර‍තිවේධ වෙයි යත්: සතර අයුරෙකින් සතර සත්‍යයෝ එකප්‍ර‍තිවේධ වෙති: යථාස්වභාවාර්‍ත්‍ථයෙන අනාත‍‍්මාර්‍ත්‍ථයෙන සත්‍යාර්‍ත්‍ථයෙන ප්‍ර‍තිවේධ කළයුතු අර්‍ත්‍ථයෙනි. මේ සතර අයුරින් සතර සත්‍යයෝ එකෙකි අර්‍ත්‍ථයෙන් සඞ්ගෘහීත වෙති, යම් හෙයකින් එකෙකි අර්‍ත්‍ථයෙන් සඞ්ග්‍රහ කරනලද වේ ද එහෙයින් එකත්‍ව වෙයි. එකත්‍වය එක් මාර්‍ගඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙති.

කිසෙයින් තථාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති යත්: සතර අයුරෙකින් තථාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති: දුඃඛයාගේ දුඃඛස්වභාවය තථාර්‍ත්‍ථ යැ, සමුදයාගේ සමුදයස්වභාවය තථාර්‍ත්‍ථ යැ, නිරෝධයාගේ නිරෝධස්වභාවය තථාර්‍ත්‍ථ යැ, මාර්‍ගයාගේ මාර්‍ගස්වභාවය තථාර්‍ත්‍ථ යි. මේ සතර අයුරින් තථාර්‍ත්‍ථයෙන් සතර සත්‍යයෝ එකෙකි අර්‍ත්‍ථයෙන් සඞ්ග්‍රහ කරනලදහ. යම් හෙයෙකින් එකෙකි අර්‍ත්‍ථයෙන් සඞ්ග්‍රහ කරනලද ද, එහෙයින් එකත්‍ව වෙයි, එකත්‍වය එක් මාර්‍ගඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙති.

කිසෙයින් අනාත්මාර්‍ත්‍ථයෙන් සතර සත්‍යයෝ ඒකප්‍ර‍තිවේධ වෙති යත්: සතර අයුරෙකින් අනාත්මාර්‍ත්‍ථයෙන් සතර සත්‍යයෝ ඒකප්‍ර‍තිවේධ වෙති: දුඃඛයාගේ දුඃඛස්වභාවය අනාත්මාර්‍ත්‍ථ යැ, සමුදයාගේ සමුදයස්වභාවය අනාත්මාර්‍ත්‍ථ යැ, නිරෝධයාගේ නිරෝධස්වභාවය අනාත්මාර්‍ත්‍ථ යැ, මාර්‍ගයාගේ මාර්‍ගස්වභාවය අනාත්මාර්‍ත්‍ථ යි. මේ සතර අයුරින් අනාත්මාර්‍ත්‍ථයෙන් සතර සත්‍යයෝ එකෙකි අර්‍ත්‍ථයෙන් සඞ්ග්‍රහ කරනලදහ, යම් හෙයෙකින් එකෙකි අර්‍ත්‍ථයෙන් සඞ්ග්‍රහ කරනලද ද, එහෙයින් එකත්‍ව වෙයි, එකත්‍වය එක් ඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙති.‍

කිසෙයින් සත්‍යාර්‍ත්‍ථයෙන් සතර සත්‍යයෝ ඒකප්‍ර‍තිවේධ වෙති යත්: සතර අයුරෙකින් සත්‍යාර්‍ත්‍ථයෙන් සතර සත්‍යයෝ ඒකප්‍ර‍තිවේධ වෙති: දුඃඛයාගේ දුඃඛස්වභාවය සත්‍යාර්‍ත්‍ථ යැ, සමුදයාගේ සමුදයස්වභාවය සත්‍යාර්‍ත්‍ථ යැ, නිරෝධයාගේ නිරෝධස්වභාවය සත්‍යාර්‍ත්‍ථ යැ, මාර්‍ගයාගේ මාර්‍ගස්වභාවය සත්‍යාර්‍ත්‍ථ යැ. මේ සතර අයුරින් සත්‍යාර්‍ත්‍ථයෙන් සතර සත්‍යයෝ එකෙකි අර්‍ත්‍ථයෙන් සඞ්ග්‍රහ කරනලදහ. යම් හෙයකින් එකෙකි අර්‍ත්‍ථයෙන් සඞ්ග්‍රහ කරන ලද ද, එහෙයින් එකත්‍ව වෙයි. එකත්‍වය එක් ඥානයෙන් ප්‍රතිවේධ කෙරේ නු’ යි සතර සත්‍යයෝ එකප්‍ර‍තිවේධ වෙති.

කිසෙයින් ප්‍රතිවේධ කළයුතු අර්‍ත්‍ථයෙන් සතර සත්‍යයෝ එකප්‍ර‍තිවේධ වෙති යත්: සතර අයුරෙකින් ප්‍රතිවේධ කළයුතු අර්‍ත්‍ථයෙන් සතර සත්‍යයෝ එකප්‍ර‍තිවේධ වෙති: දුඃඛයාගේ දුඃඛස්වභාවය ප්‍රතිවේධාර්‍ත්‍ථ යැ. සමුදයාගේ සමුදයස්වභාවය ප්‍රතිවේධාර්‍ත්‍ථ යැ නිරෝධයාගේ නිරෝධස්වභාවය ප්‍රතිවේධාර්‍ත්‍ථ යැ, මාර්‍ගයාගේ මාර්‍ගස්වභාවය ප්‍රතිවේධාර්‍ත්‍ථ යි. මේ සතර අයුරින් ප්‍රතිවේධ කළයුතු අර්‍ත්‍ථයෙන් සතර සත්‍යයෝ එකෙකි අර්‍ත්‍ථයෙන් සඞ්ග්‍රහ කරනලදහ. යම් හෙයකින් එකෙකි අර්‍ත්‍ථයෙන් සඞ්ග්‍රහ කරනලද ද එහෙයින් එකත්‍ව වෙයි. එකත්‍වය එක් ඥානයෙන් ප්‍රතිවේධ කෙරේ නු’ යි සතර සත්‍යයෝ එකප්‍ර‍තිවේධ වෙත්.

කිසෙයින් සතර සත්‍යයෝ එකප්‍ර‍තිවේධ වෙති යත්: යමෙක් අනිත්‍ය වේ ද හේ දුඃඛ යැ, යමෙක් දුඃඛ වේ ද හේ අනිත්‍ය යැ, යමෙක් අනිත්‍යත් දුඃඛත් වේ ද හේ අනාත්ම යැ, යමෙක් අනිත්‍යත් දුඃඛත් අනාත්මත් වේ ද හේ තථ යැ, යමෙක් අනිත්‍යත් දුඃඛත් අනාත්මත් තථත් වේ ද හේ සත්‍ය යැ යමෙක් අනිත්‍යත් දුඃඛත් අනාත්මත් තථත් සත්‍යත් වේ ද හේ ඒකසඞ්ගෘහීත යැ, යම් හෙයකින් එකසඞ්ගෘහීත වේ ද එහෙයින් ඒකත්‍ව වෙයි. එකත්‍වය එක් ඥානයෙන් ප්‍ර‍තිවේධ කෙරේ නු’ යි සතර සත්‍යයෝ එක ප්‍ර‍තිවේධ වෙත්.

කිහි අයුරෙකින් සතර සත්‍යයෝ එකප්‍ර‍තිවේධ වෙති යත්: නව අයුරෙකින් සතර සත්‍යයෝ එකප්‍ර‍තිවේධ වෙති: යථාස්වභාවාර්‍ත්‍ථයෙන අනාත්‍මාර්‍ත්‍ථයෙන සත්‍යාර්‍ත්‍ථයෙන ප්‍ර‍තිවේධාර්‍ත්‍ථයෙන අභිඥාර්‍ත්‍ථයෙන පරිඥාර්‍ත්‍ථයෙන ප්‍ර‍හාණාර්‍ත්‍ථයෙන භාවනාර්‍ත්‍ථයෙන සාක්ෂාත්ක්‍රියාර්‍ත්‍ථයෙනි. මේ නව අයුරින් සතර සත්‍යයෝ ඒකසඞ්ගෘහීත වෙති. යම් හෙයකින් එකසඞ්ගෘහීත ද එහෙයින් ඒකත්‍ව වෙයි. ඒකත්‍වය එක් ඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙති.

කිසෙයින් යථාස්වභාවාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති යත්: නව අයුරෙකින් යථාස්වභාවාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති: දුඃඛයාගේ දුඃඛස්වාභාවය තථාර්‍ත්‍ථ යැ, සමුදයාගේ සමුදයස්වභාවය තථාර්‍ත්‍ථ යැ, නිරෝධයාගේ නිරෝධස්වභාවය තථාර්‍ත්‍ථ යැ, මාර්‍ගයාගේ මාර්‍ගස්වභාවය තථාර්‍ත්‍ථ යැ, අභිඥාවගේ අභිඥාර්‍ත්‍ථය තථාර්‍ත්‍ථ යැ, පරිඥාවගේ පරිඥාර්‍ත්‍ථය තථාර්‍ත්‍ථ යැ, ප්‍ර‍හාණයාගේ ප්‍ර‍හාණාර්‍ත්‍ථය තථාර්‍ත්‍ථ යැ, භාවනාවගේ භාවනාර්‍ත්‍ථය තථාර්‍ත්‍ථ යැ, සාක්ෂාත්ක්‍රියාවගේ සාක්ෂාත්ක්‍රියාර්‍ත්‍ථය තථාර්‍ත්‍ථ යි. මේ නව අයුරින් යථාස්වාභාවාර්‍ත්‍ථයෙන් සතර සත්‍යයෝ එකසඞ්ගෘහීත වෙති. යම් හෙයෙකින් එකසඞ්ගෘහීත ද එහෙයින් ඒකත්‍ව වෙයි, ඒකත්‍වය එක් ඥානයෙන් ප්‍ර‍තිවේධ කෙරේ නු’ යි සතර සත්‍යයෝ ඒකප්‍ර‍තිවේධ වෙති.

කිසෙයින් අනාත්මාර්‍ත්‍ථයෙන් ... සත්‍යාර්‍ත්‍ථයෙන් ... ප්‍ර‍තිවේධ කළයුතු අර්‍ත්‍ථයෙන් සතර සත්‍යයෝ එකප්‍ර‍තිවේධ වෙති යත්; නව අයුරෙකින් ප්‍ර‍තිවේධ කළයුතු අර්‍ත්‍ථයෙන් සතර සත්‍යයෝ එකප්‍ර‍තිවේධ වෙති: දුඃඛයාගේ දුඃඛාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, සමුදයාගේ සමුදයාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, නිරෝධයාගේ නිරෝධාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, මාර්‍ගයාගේ මාර්‍ගාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, අභිඥාවගේ අභිඥාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, පරිඥාවගේ පරිඥාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, ප්‍ර‍හාණයාගේ ප්‍ර‍හාණාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, භාවනාවගේ භාවනාර්‍ත්‍ථය ප්‍ර‍තිවේධ කළයුතු අර්‍ත්‍ථ යැ, සාක්ෂාත්ක්‍රියාවගේ සාක්ෂාත්ක්‍රියාර්‍ත්‍ථය ප්‍ර‍තිවේධ කළයුතු අර්‍ත්‍ථ යි. මේ නව අයුරින් ප්‍ර‍තිවේධ කළයුතු අර්‍ත්‍ථයෙන් සතර සත්‍යයෝ එකසඞ්ගෘහීත වෙති, යම් හෙයකින් එකසඞ්ගෘහීත වේ ද එහෙයින් එකත්‍ව වෙයි. එකත්‍වය එක්ඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙත්.

කිහි අයුරෙකින් සතර සත්‍යයෝ එකප්‍ර‍තිවේධ වෙති යත්: දොළොස් අයුරෙකින් සතර සත්‍යයෝ එකප්‍ර‍තිවේධ වෙති: යථාස්වභාවාර්‍ත්‍ථයෙන අනාත්මාර්‍ත්‍ථයෙන සත්‍යාර්‍ත්‍ථයෙන ප්‍ර‍තිවේධ කළයුතු අර්‍ත්‍ථයෙන අභිජානනාර්‍ත්‍ථයෙන පරිජානනාර්‍ත්‍ථයෙන ධර්‍මාර්‍ත්‍ථයෙන ධාත්‍වර්‍ත්‍ථයෙන ඥාතාර්‍ත්‍ථයෙන සාක්ෂාත්ක්‍රියාර්‍ත්‍ථයෙන ස්‍පර්‍ශාර්‍ත්‍ථයෙන අභිසමයාර්‍ත්‍ථයෙනි. මේ දොළොස් අයුරින් සතර සත්‍යයෝ එකසඞ්ගෘහීත වෙති. යම් හෙයකින් එකසඞ්ගෘහීත වේ ද එහෙයින් එකත්‍ව වෙයි, එකත්‍වය එක් මාර්‍ගඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙත්.

කිසෙයින් යථාස්වභාවාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති යත්: සොළොස් අයුරෙකින් යථාස්වභාවාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති: දුඃඛයාගේ පීඩනාර්‍ත්‍ථය සඞ්ඛතාර්‍ත්‍ථය සන්තාපාර්‍ත්‍ථය විපරිණාමාර්‍ත්‍ථය යථාස්වභාවාර්‍ත්‍ථ වෙයි, සමුදයාගේ ආයූහනාර්‍ත්‍ථය නිදානාර්‍ත්‍ථය සංයෝගාර්‍ත්‍ථය පලිබෝධාර්‍ත්‍ථය යථාස්වභාවාර්‍ත්‍ථ වෙයි, නිරෝධයාගේ නිස්සරණාර්‍ත්‍ථය විවේකර්‍ත්‍ථය අසඞ්ඛතාර්‍ත්‍ථය අමෘතාර්‍ත්‍ථය යථාස්වභාවාර්‍ත්‍ථ වෙයි, මාර්‍ගයාගේ නිර්‍ය්‍යාණාර්‍ත්‍ථය හෙත්‍වර්‍ත්‍ථය දර්‍ශනාර්‍ත්‍ථය අධිපතිභාවාර්‍ත්‍ථය යථාස්වභාවාර්‍ත්‍ථ වෙයි. මේ සොළොස් අයුරින් යථාස්වභාවාර්‍ත්‍ථයෙන් සතර සත්‍යයෝ එකසඞ්ගෘහීත වෙති, යම් හෙයකින් එකසඞ්ගෘහීත වේ ද එහෙයින් එකත්‍ව වෙයි. එකත්වය එක්මාර්‍ගඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙති.

කිසෙයින් අනාත්මාර්‍ත්‍ථයෙන් … සත්‍යාර්‍ත්‍ථයෙන් ... ප්‍ර‍තිවේධාර්‍ත්‍ථයෙන් … අභිජානනාර්‍ත්‍ථයෙන් ... පරිජානනාර්‍ත්‍ථයෙන් … ධර්‍මාර්‍ත්‍ථයෙන් … ධාත්‍වර්‍ත්‍ථයෙන් … ඥාතාර්‍ත්‍ථයෙන් … සාක්ෂාත්ක්‍රියාර්‍ත්‍ථයෙන් … ස්‍පර්‍ශාර්‍ත්‍ථයෙන් ... අභිසමයාර්‍ත්‍ථයෙන් සතර සත්‍යයෝ එකප්‍ර‍තිවේධ වෙත් ද යත්: සොළොස් අයුරෙකින් අභිසමයාර්‍ත්‍ථයෙන් සතර සත්‍යයෝ එකප්‍ර‍තිවේධ වෙති: දුඃඛයාගේ පීඩනාර්‍ත්‍ථය සඞ්ඛතාර්‍ත්‍ථය සන්තාපාර්‍ත්‍ථය විපරීණාමාර්‍ත්‍ථය අභිසමයාර්‍ත්‍ථ (ප්‍ර‍ත්‍යවේක්ෂණඥානයෙන් අවබොධ කටයුතු) අර්‍ත්‍ථය වෙයි. සමුදයාගේ ආයූහනාර්‍ත්‍ථය නිදානාර්‍ත්‍ථය සංයෝගාර්‍ත්‍ථය පලිබෝධාර්‍ත්‍ථය අභිසමයාර්‍ත්‍ථ වෙයි, නිරෝධයාගේ නිස්සරණාර්‍ත්‍ථය විවේකර්‍ත්‍ථය අසඞ්ඛතාර්‍ත්‍ථය අමෘතාර්‍ත්‍ථය අභිසමයාර්‍ත්‍ථ වෙයි, මාර්‍ගයාගේ නිර්‍ය්‍යාණාර්‍ත්‍ථය හෙත්‍වර්‍ත්‍ථය දර්‍ශනාර්‍ත්‍ථය අධිපතිභාවාර්‍ත්‍ථය අභිසමයාර්‍ත්‍ථ වෙයි. මේ සොළොස් අයුරින් අභිසමයාර්‍ත්‍ථයෙන් සතර සත්‍යයෝ එකසඞ්ගෘහීත වෙති. යම් හෙයකින් එකසඞ්ගෘහීත වේ ද එහෙයින් එකත්‍ව වෙයි, එකත්වය එක් මාර්‍ගඥානයෙන් ප්‍ර‍තිවේධ කෙරේ නු’ යි සතර සත්‍යයෝ එකප්‍ර‍තිවේධ වෙත්.

සත්‍යයන්ගේ ලක්ෂණයෝ කෙතෙකැ යත්: සත්‍යයන්ගේ ලක්ෂණ දෙකෙකි: සඞ්ඛතලක්ෂණ යැ අසඞ්ඛතලක්ෂණ යැ යි. මොහු සත්‍යයන්ගේ දෙ ලක්ෂණයෝ යි.

සත්‍යයන්ගේ ලක්ෂණයෝ කෙතෙකැ යත්: සත්‍යයන්ගේ ලක්ෂණයෝ සදෙනෙකි: සඞ්ඛත සත්‍යයන්ගේ උත්‍පාදය පැනෙයි, විනාශය පැනෙයි, ස්ථිතිප්‍රාප‍්‍තයන්ගේ අන්‍යථාභාව සඞ්ඛ්‍යාත ජරාව පැනෙයි. අසඞ්ඛතසත්‍යයාගේ උත්පාදය නො පැනෙයි, විනාශය නො පැනෙයි, නිත්‍යත්‍වයෙන් සිටියහුගේ අන්‍යථාභාවය නො පැනේ. මොහු සත්‍යයන්ගේ ස ලක්ෂණයෝ යි.

සත්‍යයන්ගේ ලක්ෂණයෝ කෙතෙකැ යත්: සත්‍යයන්ගේ ලක්ෂණ දොළොසෙකි: දුඃඛසත්‍යයාගේ උත්පාදය පැනෙයි, විනාශය පැනෙයි, සිටියහුගේ අන්‍යථාභාවය පැනෙයි, සමුදයසත්‍යයාගේ උත්පාදය පැනෙයි, විනාශය පැනෙයි, සිටියහුගේ අන්‍යථාභාවය පැනෙයි, මාර්‍ගසත්‍යයාගේ උත්පාදය පැනෙයි, විනාශය පැනෙයි, සිටියහුගේ අන්‍යථාභාවය පැනෙයි, නිරෝධසත්‍යයාගේ උත්පාදය නො පැනෙයි, විනාශය නො පැනෙයි. නිත්‍යත්‍වයෙන් සිටියහුගේ අන්‍යථාභාවය නො පැනේ. මොහු සත්‍යයන්ගේ දොළොස් ලක්ෂණයෝ යි.

සතර සත්‍යයන් අතුරෙහි කුශලයෝ කෙතෙක් ද, අකුශලයෝ කෙතෙක් ද, අව්‍යාකෘතයෝ කෙතෙක් ද යත්: සමුදයසත්‍යය අකුශල යැ, මාර්‍ගසත්‍යය කුශල යැ, නිරෝධසත්‍යය අව්‍යාකෘත යැ, දුඃඛසත්‍යය කුශල ද වන්නේ යැ, අකුශල ද වන්නේ යැ, අව්‍යාකෘත ද වන්නේ යි.

වස‍්‍තු වශයෙන් පර්‍ය්‍යායයෙන් සත්‍යයෝ තිදෙනෙක් එක් සත්‍යයෙකින් ගණනාලදහු ද වන්නාහ, එක් සත්‍යයෙක් තුන් සත්‍යයෙකින් ගණනාලද ද වන්නේ යි.

සියා යනු; කිසෙයින් වන්නේ යැ යත්. යම් අකුශල වූ දුඃඛසත්‍යයෙක් වේ ද අකුශල වූ සමුදයසත්‍යයෙක් වේ ද, මෙසෙයින් අකුශලාර්‍ත්‍ථයෙන් සත්‍යයෝ දෙදෙනෙක් එක් සත්‍යයෙකින් ගණනාලදහ, එක් සත්‍යයෙක් සත්‍යදෙකෙකින් ගණනාලද යැ. යම් කුශල වූ දුඃඛසත්‍යයෙක් වේ ද කුශල වූ මාර්‍ගසත්‍යයෙක් වේ ද, මෙසෙයින් කුශලාර්‍ත්‍ථයෙන් සත්‍යයෝ දෙදෙනෙක් එක් සත්‍යයෙකින් ගණනාලදහ. එක් සත්‍යයෙක් සත්‍ය දෙකෙකින් ගණනාලද යැ. යම් අව්‍යාකෘත වූ දුඃඛසත්‍යයෙක් වේ ද අව්‍යාකෘත වූ නිරෝධසත්‍යයෙක් වේ ද, මෙසෙයින් අව්‍යාකෘතාර්‍ත්‍ථයෙන් සත්‍යයෝ දෙදෙනෙක් එක් සත්‍යයෙකින් ගණනාලදහ. එක් සත්‍යයෙක් සත්‍ය දෙකෙකින් ගණනා ලද යැ. මෙසෙයින් වස‍්‍තු වශයෙන් පර්‍ය්‍යායයෙන් සත්‍යයෝ තිදෙනෙක් එක් සත්‍යයෙකින් ගණනා ලදහ. එක් සත්‍යයෙක් තුන් සත්‍යයෙකින් ගණනාලදැ යි.

\[සැවැත්නිදාන යි:\]

“මහණෙනි, සම්‍බොධියෙන් පෙර මැ සර්‍වධර්‍මයන් ප්‍ර‍තිවේධ නො කළ බොධිසත්ත්‍ව වූ මැ මට මෙ බඳු පරිවිතර්‍කයෙක් විය: රූපයාගේ ආස්වාද කවරැ, ආදීනව කවරැ, නිස්සරණ කවරැ, වේදනාවගේ ආස්වාද කවරැ, ආදීනව කවරැ, නිස්සරණ කවරැ. සංඥාවගේ ආස්වාද කවරැ, ආදීනව කවරැ, නිස්සරණ කවරැ. සංස්කාරයන්ගේ ආස්වාද කවරැ, ආදීනව කවරැ, නිස්සරණ කවරැ. විඥානයාගේ ආස්වාද කවරැ, ආදීනව කවරැ, නිස්සරණ කවරෙයැ’ යි. මහණෙනි, ඒ මට මෙ බඳු සිතෙක් විය: රූපය පිණිස යම් සුවයෙක් සොම්නසෙක් උපදී ද මේ රූපයාගේ ආස්වාද වෙයි. යම් රූපයෙක් අනිත්‍ය දුඃඛ විපරිණාමස්වභාව ඇත්තේ වේ ද මේ රූපයාගේ ආදීනව වෙයි. රූපයෙහි යම් ඡන්දරාග සංවරණයෙක් ඡන්දරාගයාගේ දුරු කිරීමෙක් වේ ද මේ රූපයාගේ නිස්සරණය වෙයි. වේදනාව පිණිස යම් ... සංඥාව පිණිස යම් ... සංස්කාරයන් පිණිස යම් ... විඥානය පිණිස යම් සුවයෙක් සොම්නසෙක් වේ ද, මේ විඥානයාගේ ආස්වා ද වෙයි, යම් විඥානයෙක් අනිත්‍ය දුඃඛ විපරිණාම ස්වභාව වේ ද, මේ විඥානයාගේ ආදීනව වෙයි. විඥානයෙහි යම් ඡන්දරාගසංවරණයෙක් ඡන්දරාගයාගේ දුරු කිරීමෙක් වේ ද, මේ විඥානයාගේ නිස්සරණය වේ.

මහණෙනි, යම්තාක් මම මේ ප‍ඤ්චොපාදානස්කන්‍ධයන්ගේ මෙසෙයින් ආස්වාදය ද ආස්වාද හෙයින් ආදීනවය ද ආදීනව හෙයින් නිස්සරණය ද නිස්සරණ හෙයින් ඇති සැටියෙන් ප්‍ර‍තිවේධ නො කෙළෙම් ද, මහණෙනි මම ඒ තාක් දෙවියන් සහිත මරුන් සහිත බඹුන් සහිත අවකාශ ලෝකයෙහි මහණ බමුණන් සහිත දෙවිමිනිසුන් සහිත සත්ත්‍වලෝකයෙහි ‘නිරුත්ත‍‍ර වූ සම්‍යක් සම්බොධිය ප්‍ර‍තිවේධ කෙළෙමි’ නො මැ පිළින කෙළෙමි. වැළිත් මහණෙනි, යම් කලෙක මම මේ ප‍ඤ්චොපාදානස්කන්‍ධයන්ගේ මෙසෙයින් ආස්වාදය ද ආස්වාද හෙයින් ආදීනවය ද ආදීනව හෙයින් නිස්සරණය ද නිස්සරණ හෙයින් ඇති සැටියෙන් ප්‍ර‍තිවේධ කෙළෙම් ද, මහණෙනි, එකල්හි මම දෙවියන් සහිත මරුන් සහිත බඹුන් සහිත අවකාශලෝකයෙහි මහණ බමුණන් සහිත දෙවි මිනිසුන් සහිත සත්ත්‍වලෝකයෙහි ‘නිරුත්ත‍‍ර වූ සම්‍යක් සම්බොධිය (සර්‍වඥතාඥානය) ප්‍ර‍තිවේධ කෙළෙමී’ පිළින කෙළෙමි. දර්‍ශන සඞ්ඛ්‍යාත ප්‍ර‍ත්‍යවේක්ෂණඥානය ද මට උපන. මාගේ අර්‍හත්ඵල විමුක්තිය අකෝප්‍ය වෙයි. මේ පශ්විම වූ ස්කන්‍ධප්‍රවෘත්තිය වෙයි. දැන් පුනර්‍භවයෙක් නැතැ” යි.

රූපය පිණිස යම් සුවයෙක් සොම්නසෙක් උපදී ද මේ රූපයාගේ ආස්වාද ය’ යි ප්‍ර‍හාණ ප්‍ර‍තිවේධය සමුදයසත්‍ය වෙයි. යම් රූපයෙක් අනිත්‍ය දුඃඛ විපරිණාම ස්වභාව වේ ද මේ රූපයාගේ ආදීනව ය’ යි පරිඥාප්‍ර‍තිවේධය දුඃඛසත්‍ය වෙයි. රූපයෙහි යම් ඡන්‍දරාගසංවරණයෙක් ඡන්‍දරාගයාගේ දුරු කිරීමෙක් වේ ද මේ රූපයාගේ නිස්සරණ යැයි සාක්ෂාත්ක්‍රියා ප්‍ර‍තිවේධය නිරෝධසත්‍ය වේ. මේ තුන් තැන්හි යම් දෘෂ‍්‍ටියක් සඞ්කල‍්‍පයෙක් වචනයෙක් කර්‍මාන‍්‍තයෙක් ආජීවයෙක් ව්‍යායාමයෙක් ස්‍මෘතියක් සමාධියෙක් වේ ද (මේ මාර්‍ගභාවනා සඞ්ඛ්‍යාත) මාර්‍ගසත්‍යප්‍ර‍තිවේධය මාර්‍ගසත්‍ය වේ.

වේදනාව පිණිස යම් (සුවයෙක්) ... සංඥාව පිණිස යම් ... සංස්කාරයන් පිණිස යම් ... විඥානය පිණිස යම් සුවයෙක් සොම්නසෙක් උපදී ද මේ විඥානයාගේ ආස්වාදය’ යි ප්‍ර‍හාණප්‍ර‍තිවේධය සමුදයසත්‍ය වෙයි. යම් විඥානයෙක් අනිත්‍ය දුඃඛ විපරිණාම ස්වභාව වේ ද මේ විඥානයාගේ ආදීනවය’ යි පරිඥාප්‍ර‍තිවේධය දුඃඛසත්‍ය වෙයි. විඥානයෙහි යම් ඡන්‍දරාගවිනයෙක් ඡන්‍දරාගප්‍ර‍හාණයෙක් ඇද්ද මේ විඥානයාගේ නිස්සරණ යැ’යි සාක්ෂාත්ක්‍රියාප්‍ර‍තිවේධය නිරෝධසත්‍යය වේ. මේ තුන්තැන්හි යම් ද්‍රෘෂ්ටියක් සඞ්කල්පයෙක් වචනයෙක් කර්‍මාන්තයෙක් ආජීවයෙක් ව්‍යායාමයෙක් ස්මෘතියක් සමාධියෙක් වේ ද මේ භාවනාප්‍ර‍තිවේධය මාර්‍ගසත්‍ය වේ.

සච්චං යනු: කිහි අයුරෙකින් සත්‍ය වෙයි යත්: එෂණාර්‍ත්‍ථයෙන පරිග්‍ර‍හාර්‍ත්‍ථයෙන ප්‍ර‍තිවේධාර්‍ත්‍ථයෙනි.

කිසෙයින් එෂණාර්‍ත්‍ථයෙන් සත්‍ය වෙයි යත්: ජරාමරණය කුමක් නිදාන කොට ඇත්තේ ද කුමක් සමුදය කොට ඇත්තේ ද කුමක් ජාති කොට ඇත්තේ ද කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි.

ජරාමරණය ජාතිය නිදාන කොට ඇත්තේ යැ, ජාතිය සමුදය කොට ඇත්තේ යැ, ජාතිය ජාති කොට ඇත්තේ යැ, ජාතිය ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. ජරාමරණය ද දැනගනියි, ජරාමරණසමුදය ද දැනගනියි, ජරාමරණනිරෝධය ද දැනගනියි, ජරාමරණනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

ජාතිය කුමක් නිදාන කොට ඇත්තී ද, කුමක් සමුදය කොට ඇත්තී ද, කුමක් ජාති කොට ඇත්තී ද, කුමක් ප්‍ර‍භව කොට ඇත්තී දැ’යි මෙසෙයින් එෂණාර්‍ත්‍ථයෙන් සත්‍ය වෙයි. ජාතිය භවය නිදාන කොට ඇත්තී යැ, භවය සමුදය කොට ඇත්තී යැ, භවය ජාති කොට ඇත්තී යැ, භවය ප්‍ර‍භව කොට ඇත්තී යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. ජාතිය ද දැනගනියි, ජාතිසමුදය ද දැනගනියි, ජාතිනිරෝධය ද දැනගනියි, ජාතිනිරෝධගාමිනී ප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

භවය කුමක් නිදාන කොට ඇත්තේ ද, කුමක් සමුදය කොට ඇත්තේ ද, කුමක් ජාති කොට ඇත්තේ ද, කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි, භවය උපාදානය නිදාන කොට ඇත්තේ යැ, උපාදානය සමුදය කොට ඇත්තේ යැ, උපාදානය ජාති කොට ඇත්තේ යැ, උපාදානය ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි, භවය ද දැනගනියි, භවසමුදය ද දැනගනියි, භවනිරෝධය ද දැනගනියි, භවනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

උපාදානය කුමක් නිදාන කොට ඇත්තේ ද, කුමක් සමුදය කොට ඇත්තේ ද, කුමක් ජාති කොට ඇත්තේ ද, කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි, උපාදානය තෘෂ්ණාව නිදාන කොට ඇත්තේ යැ, තෘෂ්ණාව සමුදය කොට ඇත්තේ යැ, තෘෂ්ණාව ජාති කොට ඇත්තේ යැ, තෘෂ්ණාව ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. උපාදානය ද දැනගනියි, උපාදානසමුදය ද දැනගනියි, උපාදාන නිරෝධය ද දැනගනියි, උපාදානනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

තෘෂ්ණාව කුමක් නිදාන කොට ඇත්තී ද, කුමක් සමුදය කොට ඇත්තී ද, කුමක් ජාති කොට ඇත්තී ද, කුමක් ප්‍ර‍භව කොට ඇත්තී දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. තෘෂ්ණාව වේදනාව නිදාන කොට ඇත්තී යැ, වේදනාව සමුදය කොට ඇත්තී යැ, වේදනාව ජාති කොට ඇත්තී යැ, වේදනාව ප්‍ර‍භව කොට ඇත්තී යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. තෘෂ්ණාව ද දැනගනියි, තෘෂ්ණාසමුදය ද දැනගනියි, තෘෂ්ණානිරෝධය ද දැනගනියි, තෘෂ්ණානිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

වේදනාව කුමක් නිදාන කොට ඇත්තී ද, කුමක් සමුදය කොට ඇත්තී ද, කුමක් ජාති කොට ඇත්තී ද, කුමක් ප්‍ර‍භව කොට ඇත්තී දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. වේදනාව ස්පර්‍ශය නිදාන කොට ඇත්තී යැ, ස්පර්‍ශය සමුදය කොට ඇත්තී යැ, ස්පර්‍ශය ජාති කොට ඇත්තී යැ, ස්පර්‍ශය ප්‍ර‍භව කොට ඇත්තී යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. වේදනාව ද දැනගනියි, වේදනාසමුදය ද දැනගනියි, වේදනානිරෝධය ද දැනගනියි, වේදනානිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

ස්පර්‍ශය කුමක් නිදාන කොට ඇත්තේ ද, කුමක් සමුදය කොට ඇත්තේ ද, කුමක් ජාති කොට ඇත්තේ ද, කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. ස්පර්‍ශය ෂඩායතනය නිදාන කොට ඇත්තේ යැ, ෂඩායතනය සමුදය කොට ඇත්තේ යැ, ෂඩායතනය ජාති කොට ඇත්තේ යැ, ෂඩායතනය ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. ස්පර්‍ශය ද දැනගනියි, ස්පර්‍ශසමුදය ද දැනගනියි, ස්පර්‍ශනිරෝධය ද දැනගනියි, ස්පර්‍ශනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

ෂඩායතනය කුමක් නිදාන කොට ඇත්තේ ද, කුමක් සමුදය කොට ඇත්තේ ද, කුමක් ජාති කොට ඇත්තේ ද, කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. ෂඩායතනය නාමරූපය නිදාන කොට ඇත්තේ යැ, නාමරූපය සමුදය කොට ඇත්තේ යැ, නාමරූපය ජාති කොට ඇත්තේ යැ, නාමරූපය ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. ෂඩායතනය ද දැනගනියි, ෂඩායතනසමුදය ද දැනගනියි, ෂඩායතනනිරෝධය ද දැනගනියි, ෂඩායතනනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

නාමරූපය කුමක් නිදාන කොට ඇත්තේ ද, කුමක් සමුදය කොට ඇත්තේ ද, කුමක් ජාති කොට ඇත්තේ ද, කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. නාමරූපය විඥානය නිදාන කොට ඇත්තේ යැ, විඥානය සමුදය කොට ඇත්තේ යැ, විඥානය ජාති කොට ඇත්තේ යැ, විඥානය ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. නාමරූපය ද දැනගනියි, නාමරූප සමුදය ද දැනගනියි, නාමරූපනිරෝධය ද දැනගනියි, නාමරූපනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

විඥානය කුමක් නිදාන කොට ඇත්තේ ද, කුමක් සමුදය කොට ඇත්තේ ද, කුමක් ජාති කොට ඇත්තේ ද, කුමක් ප්‍ර‍භව කොට ඇත්තේ දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. විඥානය සංස්කාරයන් නිදාන කොට ඇත්තේ යැ, සංස්කාරයන් සමුදය කොට ඇත්තේ යැ, සංස්කාරයන් ජාති කොට ඇත්තේ යැ, සංස්කාරයන් ප්‍ර‍භව කොට ඇත්තේ යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. විඥානය ද දැනගනියි, විඥානසමුදය ද දැනගනියි, විඥානනිරෝධය ද දැනගනියි, විඥානනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

සංස්කාරයෝ කුමක් නිදාන කොට ඇත්තාහු ද, කුමක් සමුදය කොට ඇත්තාහු ද, කුමක් ජාති කොට ඇත්තාහු ද, කුමක් ප්‍ර‍භව කොට ඇත්තාහු දැ’ යි මෙසෙයින් එෂණාර්‍ත්‍ථයෙන් සත්‍ය වෙයි. සංස්කාරයෝ අවිද්‍යාව නිදාන කොට ඇත්තාහු යැ, අවිද්‍යාව සමුදය කොට ඇත්තාහු යැ, අවිද්‍යාව ජාති කොට ඇත්තාහු යැ, අවිද්‍යාව ප්‍ර‍භව කොට ඇත්තාහු යැ’ යි මෙසෙයින් පරිග්‍ර‍හාර්‍ත්‍ථයෙන් සත්‍ය වෙයි. සංස්කාරයන් ද දැනගනියි, සංස්කාරසමුදය ද දැනගනියි, සංස්කාරනිරෝධය ද දැනගනියි, සංස්කාරනිරෝධගාමිනීප්‍ර‍තිපදාව ද දැනගනී. මෙසෙයින් ප්‍ර‍තිවේධාර්‍ත්‍ථයෙන් සත්‍ය වේ.

ජරාමරණය දුඃඛසත්‍ය යැ, ජාතිය සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, (ආලම්බනකරණයෙන්) නිරෝධය දැනගැනීම මාර්‍ගසත්‍ය යි. ජාතිය දුඃඛසත්‍ය යැ, භවය සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. භවය දුඃඛසත්‍ය යැ, උපදානය සමුදය සත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. උපදානය දුඃඛසත්‍ය යැ, තෘෂ්ණාව සමුදයසත්‍ය යැ, දෙදෙනාගේ මැ නිස්සරණය නිරෝධ සත්‍ය යැ, නිරෝධය දැනගැනීම මාර්‍ගසත්‍ය යි. තෘෂ්ණාව දුඃඛසත්‍ය යැ, වේදනාව සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. වේදනාව දුඃඛසත්‍ය යැ, ස්පර්‍ශය සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. ස්පර්‍ශය දුඃඛසත්‍ය යැ, ෂඩායතනය සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. ෂඩායතනය දුඃඛසත්‍ය යැ, නාමරූප සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. නාමරූප දුඃඛසත්‍ය යැ, විඥානය සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. විඥානය දුඃඛසත්‍ය යැ, සංස්කාරයෝ සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. සංස්කාරයෝ දුඃඛසත්‍ය යැ, අවිද්‍යාව සමුදයසත්‍ය යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි.

ජරාමරණය දුඃඛසත්‍ය යැ, ජාතිය දුඃඛසත්‍ය ද වන්නේ යැ, සමුදයසත්‍ය ද වන්නේ යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යි. ජාතිය දුඃඛසත්‍ය යැ, භවය දුඃඛසත්‍ය ද වන්නේ යැ, සමුදයසත්‍ය ද වන්නේ යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යැ ... සංස්කාරයෝ දුඃඛසත්‍ය යැ, අවිද්‍යාව දුඃඛසත්‍ය ද වන්නේ යැ, සමුදයසත්‍ය ද වන්නේ යැ, දෙදෙනාගේ මැ නිස්සරණය නිරෝධසත්‍ය යැ, නිරෝධය දැනගැනීම මාර්‍ගසත්‍ය යයි.

සත්‍යකථා නිමි.

බණවරෙකි.
