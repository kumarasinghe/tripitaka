ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » යුගනද්‌ධ වර්ගය » 3. බොධ්‍යඞ්ගකථා

# 3\. බොධ්‍යඞ්ගකථා

\[සැවැත්නිදාන යි:\]

‘මහණෙනි, මේ බොධ්‍යඞ්ගයෝ සත් දෙනෙකි: කවර සත්දෙනෙකැ යත්: ස්මෘතිසම්බොධ්‍යඞ්ග යැ ධර්‍මවිචයසම්බොධ්‍යඞ්ග යැ වීර්ය්‍යසම්බොධ්‍යඞ්ග යැ ප්‍රීතිසම්බොධ්‍යඞ්ග යැ ප්‍ර‍ශ්‍ර‍බ්ධිසම්බොධ්‍යඞ්ග යැ සමාධීසම්බොධ්‍යඞ්ග යැ උපේක්ෂාසම්බොධ්‍යඞ්ග යි. මහණෙනි, මොහු සත්දෙන බොධ්‍යඞ්ගයෝ යි.

බොජ්ඣඞ්ගා යනු කවර අරුතින් බොධ්‍යඞ්ග වෙති යත්: අවබෝධය පිණිස පවතිත් නු’ යි බොධ්‍යඞ්ග යැ අවබෝධ කෙරෙත් නු’ යි බොධ්‍යඞ්ග යැ, අනුබෝධ කෙරෙත් නු’ යි බොධ්‍යඞ්ග යැ, ප්‍ර‍තිබෝධ කෙරෙත් නු’ යි බොධ්‍යඞ්ග යැ, මොනොවට අවබෝධ කෙරෙත් නු’ යි බොධ්‍යඞ්ග යි.

අවබෝධ කිරීම් අර්ථයෙන් බොධ්‍යඞ්ග යැ, අනුබෝධ කිරීම් අර්ථයෙන් බොධ්‍යඞ්ග යැ, ප්‍ර‍තිබෝධ කිරීම් අර්ථයෙන් බොධ්‍යඞ්ග යැ, සම්බෝධ කිරීම් අර්ථයෙන් බොධ්‍යඞ්ග යි.

අවබෝධ කරවත් නු’ යි බොධ්‍යඞ්ග යැ, අනුබෝධ කරවත් නු’ යි බොධ්‍යඞ්ග යැ, ප්‍ර‍තිබෝධ කරවත් නු’ යි බොධ්‍යඞ්ග යැ, සම්බෝධය කරවත් නු’ යි බොධ්‍යඞ්ග යි.

අවබෝධ කරවීම් අර්ථයෙන් බොධ්‍යඞ්ග යැ, අනුබෝධ කරවීම් අර්ථයෙන් බොධ්‍යඞ්ග යැ, ප්‍ර‍තිබෝධ කරවීම් අර්ථයෙන් බොධ්‍යඞ්ග යැ, සම්බෝධ කරවීම් අර්ථයෙන් බොධ්‍යඞ්ග යි.

බෝධිපාක්ෂිකාර්ථයෙන් බොධ්‍යඞ්ග යැ, අනුබෝධිපාක්ෂිකාර්ථයෙන් බොධ්‍යඞ්ග යැ, ප්‍ර‍තිබෝධිපාක්ෂිකාර්ථයෙන් බොධ්‍යඞ්ග යැ, සම්බෝධිපාක්ෂිකාර්ථයෙන් බොධ්‍යඞ්ග යි.

බුද්ධිලාභාර්ථයෙන් බොධ්‍යඞ්ග යැ, බුද්ධිප්‍ර‍තිලාභාර්ථයෙන් බොධ්‍යඞ්ග යැ, බුද්ධිප්‍ර‍තිෂ්ඨාපතාර්ථයෙන් බොධ්‍යඞ්ග යැ, බුද්ධිඅභිරෝපණාර්ථයෙන් බොධ්‍යඞ්ග යැ, බුද්ධිපාපුණනාර්ථයෙන් බොධ්‍යඞ්ග යැ, බුද්ධිසම්පාපුණනාර්ථයෙන් බොධ්‍යඞ්ග යි.

මූලාර්ථයෙන් බොධ්‍යඞ්ග යැ, මුල් වැ පවත්නා අර්ථයෙන් බොධ්‍යඞ්ග යැ, මූලපරිග්‍ර‍හාර්ථයෙන් බොධ්‍යඞ්ග යැ, මූලපරිවාරාර්ථයෙන් බොධ්‍යඞ්ග යැ, මූලපරිපූරාර්ථයෙන් බොධ්‍යඞ්ග යැ, (නිෂ්ඨාවට පැමිණීම් වශයෙන්) මූලපරිපාකාර්ථයෙන් බොධ්‍යඞ්ග යැ, මූල ප්‍ර‍තිසංවිදර්ථයෙන් බොධ්‍යඞ්ග යැ, මූල ප්‍ර‍තිසංවිදාවට පැමිණවීම් අර්ථයෙන් බොධ්‍යඞ්ග යැ, මූලප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, මූලප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

(ජනක බැවින්) හේත්වර්ථයෙන් බොධ්‍යඞ්ග යැ, හේතු විසින් පවත්නා අර්ථයෙන් බොධ්‍යඞ්ග යැ, හේතු පරිග්‍ර‍හාර්ථයෙන් බොධ්‍යඞ්ග යැ, හේතු පරිවාරාර්ථයෙන් බොධ්‍යඞ්ග යැ, හේතු පරිපූරාර්ථයෙන් බොධ්‍යඞ්ග යැ, හේතු පරිපාකාර්ථයෙන් බොධ්‍යඞ්ග යැ, හේතු ප්‍ර‍තිසංවිදර්ථයෙන් බොධ්‍යඞ්ග යැ, හේතු ප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, හේතු ප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, හේතු ප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

(උපස්ථම්භක බැවින්) ප්‍ර‍ත්‍යයාර්ථයෙන් බොධ්‍යඞ්ග යැ, ප්‍ර‍ත්‍යය වැ පවත්නා අර්ථයෙන් බොධ්‍යඞ්ග යැ, ප්‍ර‍ත්‍යයපරිග්‍ර‍හාර්ථයෙන් බොධ්‍යඞ්ග යැ, ප්‍ර‍ත්‍යය පරිවාරාර්ථයෙන් බොධ්‍යඞ්ග යැ, ප්‍ර‍ත්‍යයපරිපූරාර්ථයෙන් බොධ්‍යඞ්ග යැ, ප්‍ර‍ත්‍යයපරිපාකාර්ථයෙන් බොධ්‍යඞ්ග යැ, ප්‍ර‍ත්‍යයප්‍ර‍තිසංවිදර්ථයෙන් බොධ්‍යඞ්ග යැ, ප්‍ර‍ත්‍යයප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, ප්‍ර‍ත්‍යයප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, ප්‍ර‍ත්‍යයප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

විශුද්ධාර්ථයෙන් බොධ්‍යඞ්ග යැ, විශුද්ධ වැ පවත්නා අර්ථයෙන් බොධ්‍යඞ්ග යැ, විශුද්ධිපරිග්‍ර‍හාර්ථයෙන් බොධ්‍යඞ්ග යැ, විශුද්ධිපරිවාරාර්ථයෙන් බොධ්‍යඞ්ග යැ, විශුද්ධිපරිපූරාර්ථයෙන් බොධ්‍යඞ්ග යැ, විශුද්ධිපරිපාකාර්ථයෙන් බොධ්‍යඞ්ග යැ, විශුද්ධිප්‍ර‍තිසංවිදර්ථයෙන් බොධ්‍යඞ්ග යැ, විශුද්ධිප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, විශුද්ධිප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, විශුද්ධිප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

අනවද්‍යාර්ථයෙන් බොධ්‍යඞ්ග යැ, අනවද්‍ය වැ පවත්නා අර්ථයෙන් බොධ්‍යඞ්ග යැ, අනවද්‍යපරිග්‍ර‍හායෙන් බොධ්‍යඞ්ග යැ, අනවද්‍ය පරිවාරාර්ථයෙන් බොධ්‍යඞ්ග යැ, අනවද්‍ය පරිපූරාර්ථයෙන් බොධ්‍යඞ්ග යැ, අනවද්‍යපරිපාකාර්ථයෙන් බොධ්‍යඞ්ග යැ, අනවද්‍ය ප්‍ර‍තිසංවිදර්ථයෙන් බොධ්‍යඞ්ග යැ, අනවද්‍යප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, අනවද්‍ය ප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, අනවද්‍ය ප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

නෛෂ්ක්‍ර‍ම්‍යාර්ථයෙන් බොධ්‍යඞ්ග යැ, නෛෂ්ක්‍ර‍ම්‍ය විසින් පවත්නා අර්ථයෙන් බොධ්‍යඞ්ග යැ, නෛෂ්ක්‍ර‍ම්‍යපරිග්‍ර‍හාර්ථයෙන් බොධ්‍යඞ්ග යැ, නෛෂ්ක්‍ර‍ම්‍යපරිවාරාර්ථයෙන් බොධ්‍යඞ්ග යැ, නෛෂ්ක්‍ර‍ම්‍ය පරිපූරාර්ථයෙන් බොධ්‍යඞ්ග යැ, නෛෂ්ක්‍ර‍ම්‍ය පරිපාකාර්ථයෙන් බොධ්‍යඞ්ග යැ, නෛෂ්ක්‍ර‍ම්‍ය ප්‍ර‍තිසංවිදර්ථයෙන් බොධ්‍යඞ්ග යැ, නෛෂ්ක්‍ර‍ම්‍යප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, නෛෂ්ක්‍ර‍ම්‍ය ප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, නෛෂ්ක්‍ර‍ම්‍ය ප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙතී.

විමුක්ත්‍යර්ථයෙන් බොධ්‍යඞ්ග යැ, විමුක්ති විසින් පවත්නා අර්ථයෙන් බොධ්‍යඞ්ග යැ, විමුක්ති පරිග්‍ර‍හාර්ථයෙන් බොධ්‍යඞ්ග යැ, විමුක්තිපරිවාරාර්ථයෙන් බොධ්‍යඞ්ග යැ, විමුක්තිපරිපූරාර්ථයෙන් බොධ්‍යඞ්ග යැ, විමුක්ති පරිපාකාර්ථයෙන් බොධ්‍යඞ්ග යැ, විමුක්ති ප්‍ර‍තිසංවිදර්ථයෙන් බොධ්‍යඞ්ග යැ, විමුක්ති ප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, විමුක්ති ප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, විමුක්ති ප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

අනාස්‍ර‍වාර්ථයෙන් බොධ්‍යඞ්ග යැ, අනාස්‍ර‍ව වැ පවත්නා අර්ථයෙන් බොධ්‍යඞ්ග යැ, අනාස්‍ර‍වපරිග්‍ර‍හාර්ථයෙන් බොධ්‍යඞ්ග යැ, අනාස්‍ර‍වපරිවාරාර්ථයෙන් බොධ්‍යඞ්ග යැ, අනාස්‍ර‍වපරිපූරාර්ථයෙන් බොධ්‍යඞ්ග යැ, අනාස්‍ර‍වපරිපාකාර්ථයෙන් බොධ්‍යඞ්ග යැ, අනාස්‍ර‍වප්‍ර‍තිසංවිදර්ථයෙන් බොධ්‍යඞ්ග යැ, අනාස්‍ර‍වප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, අනාස්‍ර‍වප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, අනාස්‍ර‍වප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙති.

විවේකාර්ථයෙන් බොධ්‍යඞ්ග යැ, විවේක විසින් පවත්නා අර්ථයෙන් බොධ්‍යඞ්ග යැ, විවේක පරිග්‍ර‍හාර්ථයෙන් බොධ්‍යඞ්ග යැ, විවේක පරිවාරාර්ථයෙන් බොධ්‍යඞ්ග යැ, විවේකපරිපූරාර්ථයෙන් බොධ්‍යඞ්ග යැ, විවේකපරිපාකාර්ථයෙන් බොධ්‍යඞ්ග යැ, විවේක ප්‍ර‍තිසංවිදර්ථයෙන් බොධ්‍යඞ්ග යැ, විවේකප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, විවේක ප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, විවේක ප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ග වෙති.

ව්‍යවසර්‍ග (හැරපීම්) අර්ථයෙන් බොධ්‍යඞ්ග යැ, ව්‍යවසර්‍ග විසින් පවත්නා අර්ථයෙන් බොධ්‍යඞ්ග යැ, ව්‍යවසර්‍ගපරිග්‍ර‍හාර්ථයෙන් බොධ්‍යඞ්ග යැ, ව්‍යවසර්‍ග පරිවාරාර්ථයෙන් බොධ්‍යඞ්ග යැ, ව්‍යවසර්‍ගපරිපූරාර්ථයෙන් බොධ්‍යඞ්ග යැ, ව්‍යවසර්‍ගපරිපාකාර්ථයෙන් බොධ්‍යඞ්ග යැ, ව්‍යවසර්‍ගප්‍රතිසංවිදර්ථයෙන් බොධ්‍යඞ්ග යැ, ව්‍යවසර්‍ග ප්‍ර‍තිසංවිදාවට පමුණුවන අර්ථයෙන් බොධ්‍යඞ්ග යැ, ව්‍යවසර්‍ග ප්‍ර‍තිසංවිද්හි වශීභාවාර්ථයෙන් බොධ්‍යඞ්ග යැ, ව්‍යවසර්‍ගප්‍රතිසංවිද්හි‍ වශීභාවයට පැමිණියවුන්ගේ ද බොධ්‍යඞ්ගයෝ වෙත්.

මූලාර්ථය (මූලස්වභාවය) අවබෝධ කෙරෙත් නු’ යි බොධ්‍යඞ්ග යැ, හෙත්වර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍ත්‍යයාර්ථය අවබෝධ කෙරෙත් නු ’යි බොධ්‍යඞ්ග යැ, විශුද්ධ්‍යර්ථය අවබෝධ කෙරෙත් නු’ යි බොධ්‍යඞ්ග යැ, අනවද්‍යාර්ථය අවබෝධ කෙරෙත් නු’ යි බොධ්‍යඞ්ග යැ, නෛෂ්ක්‍ර‍ම්‍යාර්ථය අවබෝධ කෙරෙත් නු’ යි බොධ්‍යඞ්ග යැ, විමුක්ත්‍යර්ථය අවබෝධ කෙරෙත් නු’ යි බොධ්‍යඞ්ග යැ, අනාස්‍ර‍වාර්ථය අවබෝධ කෙරෙත් නු’ යි බොධ්‍යඞ්ග යැ, විවේකාර්ථය අවබෝධ කෙරෙත් නු’ යි බොධ්‍යඞ්ග යැ, ව්‍යවසර්‍ගාර්ථය අවබෝධ කෙරෙත් නු’ යි බොධ්‍යඞ්ග යි.

මූලචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, හේතුචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍ත්‍යයචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, විශුද්ධිචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, අනවද්‍යචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, නෛෂ්ක්‍ර‍ම්‍යචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, විමුක්තිචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, අනාස්‍ර‍වචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, විවේකචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, ව්‍යවසර්‍ගචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යි.

මූලපරිග්‍ර‍හාර්ථය අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගපරිග්‍ර‍හාර්ථය අවබෝධ කෙරෙත් නු’ යි බොධ්‍යඞ්ග යැ, මූලපරිවාරාර්ථයෙන් අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගපරිවාරාර්ථය අවබෝධ කෙරෙත් නු’ යි බොධ්‍යඞ්ග යැ, මූලපරිපූරාර්ථය අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගපරිපූරාර්ථය අවබෝධ කෙරෙත් නු’ යි බොධ්‍යඞ්ග යැ, මූලපරිපාකාර්ථය අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගපරිපාකාර්ථය අවබෝධ කෙරෙත් නු’ යි බොධ්‍යඞ්ග යැ, මූලප්‍රතිසංවිදර්ථය අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගප්‍රතිසංවිදර්ථය අවබෝධ කෙරෙත් නු’ යි බොධ්‍යඞ්ග යැ, මූලප්‍ර‍තිසංවිදාවට පමුණුවන අර්ථය අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගප්‍ර‍තිසංවිදාවට පමුණුවන අර්ථය අවබෝධ කෙරෙත් නු’ යි බොධ්‍යඞ්ග යැ. මූලප්‍ර‍තිසංවිද්හි වශීභාවාර්ථය අවබෝධ කෙරෙත් නු’ යි බොධ්‍යඞ්ග යැ ... ව්‍යවසර්‍ගප්‍ර‍තිසංවිද්හි වශීභාවාර්ථය අවබෝධ කෙරෙත් නු’ යි බොධ්‍යඞ්ග යි.

පරිග්‍ර‍හාර්ථය අවබෝධ කෙරෙත් නු’ යි බොධ්‍යඞ්ග යැ, පරිවාරාර්ථය අවබෝධ කෙරෙත් නු’ යි බොධ්‍යඞ්ග යැ, පරිපූරාර්ථය අවබෝධ කෙරෙත් නු’ යි බොධ්‍යඞ්ග යැ, එකාග්‍රාර්ථය අවබෝධ කෙරෙත් නු’ යි බොධ්‍යඞ්ග යැ, අවික්ෂේපාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍්‍ර‍ග්‍ර‍හාර්ථය අවබෝධ කෙරෙත් නු’ යි බොධ්‍යඞ්ග යැ, අවිසාරාර්ථය (නො විසිරෙන ස්වභාවය) අවබෝධ කෙරෙත් නු’ යි බොධ්‍යඞ්ග යැ, අනාවිලාර්ථය (නො කැළැඹුණු ස්වභාවය) අවබෝධ කෙරෙත් නු’ යි බොධ්‍යඞ්ග යැ, (අවිකම්පිත බැවින්) අනිඤ්ජනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පිහිටීම් වශයෙන් චිත්තයාගේ ස්ථිතාර්ථය අවබෝධ කෙරෙත් නු’ යි බොධ්‍යඞ්ග යැ, ආලම්බනාර්ථය අවබෝධ කෙරෙත් නු’ යි බොධ්‍යඞ්ග යැ, ගෝචරාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍හාණාර්ථය අවබෝධ කෙරෙත් නු’ යි බොධ්‍යඞ්ග යැ, පරිත්‍යාගාර්ථය අවබෝධ කෙරෙත් නු’ යි බොධ්‍යඞ්ග යැ, ව්‍යූත්ථානාර්ථය අවබෝධ කෙරෙත් නු’ යි බොධ්‍යඞ්ග යැ, වීවතීන (නවත්නා) අර්ථය අවබෝධ කෙරෙත් නු’ යි බොධ්‍යඞ්ග යැ, ශාන්තාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍ණීතාර්ථය අවබෝධ කෙරෙත් නු’ යි බොධ්‍යඞ්ග යැ, විමුක්ත්‍යර්ථය අවබෝධ කෙරෙත් නු’ යි බොධ්‍යඞ්ග යැ, අනාස්‍ර‍වාර්ථය අවබෝධ කෙරෙත් නු’ යි බොධ්‍යඞ්ග යැ, තරණාර්ථය අවබෝධ කෙරෙත් නු’ යි බොධ්‍යඞ්ග යැ, අනිමිත්තාර්ථය අවබෝධ කෙරෙත් නු’ යි බොධ්‍යඞ්ග යැ, අප්‍ර‍ණිහිතාර්ථය අවබෝධ කෙරෙත් නු’ යි බොධ්‍යඞ්ග යැ, ශූන්‍යතාර්ථය අවබෝධ කෙරෙත් නු’ යි බොධ්‍යඞ්ග යැ, එකකෘත්‍යාර්ථය අවබෝධ කෙරෙත් නු’ යි බොධ්‍යඞ්ග යැ, අනතිවතීනාර්ථය අවබෝධ කෙරෙත් නු’ යි බොධ්‍යඞ්ග යැ, යුගනද්ධාර්ථය අවබෝධ කෙරෙත් නු’ යි බොධ්‍යඞ්ග යැ, නිර්‍ය්‍යාණාර්ථය අවබෝධ කෙරෙත් නු’ යි බොධ්‍යඞ්ග යැ, හෙත්වර්ථය අවබෝධ කෙරෙත් නු’ යි බොධ්‍යඞ්ග යැ, දර්ශනාර්ථය අවබෝධ කෙරෙත් නු’ යි බොධ්‍යඞ්ග යැ, ආධිපත්‍යාර්ථය අවබෝධ කෙරෙත් නු’ යි බොධ්‍යඞ්ග යි.

ශමථයාගේ අවික්ෂේපස්වභාවය අවබෝධ කෙරෙත් නු’ යි බොධ්‍යඞ්ග යැ, විදර්ශනාවගේ අනුදර්ශනස්වභාවය අවබෝධ කෙරෙත් නු’ යි බොධ්‍යඞ්ග යැ, ශමථවිදර්ශනාවගේ එකකෘත්‍යස්වභාවය අවබෝධ කෙරෙත් නු’ යි බොධ්‍යඞ්ග යැ, යුගනද්ධයාගේ (ඔවුනොවුන්) නො ඉක්ම පවත්නා ස්වභාවය අවබෝධ කෙරෙත් නු’ යි බොධ්‍යඞ්ග යි.

ශික්ෂාවගේ සමාදානස්වභාවය අවබෝධ කෙරෙත් නු’ යි බොධ්‍යඞ්ග යැ, ආලම්බනයාගේ ගොචරස්වභාවය අවබෝධ කෙරෙත් නු’ යි බොධ්‍යඞ්ග යැ, ලීන (හැකිළුණු) චිත්තයාගේ ප්‍ර‍්‍ර‍ග්‍ර‍හස්වභාවය අවබෝධ කෙරෙත් නු’ යි බොධ්‍යඞ්ග යැ, උද්ධතචිත්තයාගේ නිග්‍ර‍හස්වභාවය අවබෝධ කෙරෙත් නු’ යි බොධ්‍යඞ්ග යැ, ලීනොද්ධත දෙකින් විශුද්ධ වූ චිත්තයන්ගේ (ප්‍ර‍ග්‍ර‍හනිග්‍ර‍හ දෙක්හි සව්‍යාපාරභාව සඞ්ඛ්‍යාත) අධ්‍යූපෙක්ෂණස්වභාවය අවබෝධ කෙරෙත් නු’ යි බොධ්‍යඞ්ග යැ, විශේෂාධිගමස්වභාවය අවබෝධ කෙරෙත් නු’ යි බොධ්‍යඞ්ග යැ, (ආර්‍ය්‍යමාර්ගය පහළවීම් වශයෙන්) මත්තෙහි ප්‍ර‍තිවේධස්වභාවය අවබෝධ කෙරෙත් නු’ යි බොධ්‍යඞ්ග යැ, සත්‍යප්‍ර‍තිවේධස්වභාවය අවබෝධ කෙරෙත් නු’ යි බොධ්‍යඞ්ග යැ, නිරෝධයෙහි පිහිටුවන ස්වභාවය අවබෝධ කෙරෙත් නු’ යි බොධ්‍යඞ්ග යි.

ශ්‍රදේධන්ද්‍රියයාගේ අධිමොක්ෂස්වභාවය අවබෝධ කෙරෙත් නු’ යි බොධ්‍යඞ්ග යැ ... ප්‍රඥෙන්ද්‍රියයාගේ දර්ශනස්වභාවය අවබෝධ කෙරෙත් නු’ යි බොධ්‍යඞ්ග යැ. ශ්‍ර‍ද්ධාබලයාගේ අශ්‍ර‍ද්ධායෙහි නො සැලෙන ස්වභාවය අවබෝධ කෙරෙත් නු’ යි බොධ්‍යඞ්ග යැ ... ප්‍ර‍ඥාබලයාගේ අවිද්‍යායෙහි නො සැලෙන ස්වභාවය අවබෝධ කෙරෙත් නු’ යි බොධ්‍යඞ්ග යැ. ස්මෘතිසම්බොධ්‍යඞ්ගයාගේ උපස්ථානස්වභාවය අවබෝධ කෙරෙත් නු’ යි බොධ්‍යඞ්ග යැ ... උපේක්ෂාසම්බොධ්‍යඞ්ගයාගේ පටිසඞ්ඛාන (සමවාහිතලක්ෂණ) ස්වභාවය අවබෝධ කෙරෙත් නු’ යි බොධ්‍යඞ්ග යැ. සම්‍යග්දෘෂ්ටිහුගේ දර්ශනස්වභාවය ස්වභාවය අවබෝධ කෙරෙත් නු’ යි බොධ්‍යඞ්ග යැ. සම්‍යක්සමාධිහුගේ අවික්ෂේප ස්වභාවය අවබෝධ කෙරෙත් නු’ යි බොධ්‍යඞ්ග යි.

ඉන්ද්‍රියයන්ගේ අධිපතිභාවාර්ථය අවබෝධ කෙරෙත් නු’ යි බොධ්‍යඞ්ග යැ, බලයන්ගේ අකම්ප්‍යාර්ථය අවබෝධ කෙරෙත් නු’ යි බොධ්‍යඞ්ග යැ, බොධ්‍යඞ්ගයන්ගේ නිර්‍ය්‍යාණාර්ථය අවබෝධ කෙරෙත් නු’ යි බොධ්‍යඞ්ග යැ, මාර්ගයාගේ හෙත්වර්ථය අවබෝධ කෙරෙත් නු’ යි බොධ්‍යඞ්ග යැ, සතිපට්ඨානයන්ගේ උපස්ථානාර්ථය අවබෝධ කෙරෙත් නු’ යි බොධ්‍යඞ්ග යැ, සම්‍යක්ප්‍ර‍ධානයන්ගේ ප්‍ර‍දහනාර්ථය අවබෝධ කෙරෙත් නු’ යි බොධ්‍යඞ්ග යැ, සෘද්ධිපාදයන්ගේ සමෘද්ධ වන අර්ථය අවබෝධ කෙරෙත් නු’ යි බොධ්‍යඞ්ග යැ, සත්‍යයන්ගේ යථාස්වභාවාර්ථය අවබෝධ කෙරෙත් නු’ යි බොධ්‍යඞ්ග යැ, මාර්ගයන්ගේ ප්‍ර‍තිප්‍ර‍ශ්‍ර‍බ්ධ්‍යර්ථය අවබෝධ කෙරෙත් නු’ යි බොධ්‍යඞ්ග යැ, ඵලයන්ගේ සාක්ෂාත්ක්‍රියාර්ථය අවබෝධ කෙරෙත් නු’ යි බොධ්‍යඞ්ග යි.

විතර්‍කයාගේ අභිනිරෝපණාර්ථය අවබෝධ කෙරෙත් නු’ යි බොධ්‍යඞ්ග යැ, විචාරයාගේ අනුමාර්‍ජනාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍රීතියගේ පැතිරීම් අර්ථය අවබෝධ කෙරෙත් නු’ යි බොධ්‍යඞ්ග යැ, සුඛයාගේ අභිසන්දන (තෙමන) අර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ එකාග්‍රාර්ථය අවබෝධ කෙරෙත් නු’ යි බොධ්‍යඞ්ග යි.

ආවර්‍ජනාර්ථය අවබෝධ කෙරෙත් නු’ යි බොධ්‍යඞ්ග යැ, විජානනාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍ජානනාර්ථය අවබෝධ කෙරෙත් නු’ යි බොධ්‍යඞ්ග යැ, සඤ්ජානනාර්ථය අවබෝධ කෙරෙත් නු’ යි බොධ්‍යඞ්ග යැ, එකොදයාර්ථය (අග්‍ර‍ වැ උපදනා ස්වභාවය) අවබෝධ කෙරෙත් නු’ යි බොධ්‍යඞ්ග යි.

අභිඥායෙහි ඥාතාර්ථය (ස්වභාවජානනාර්ථය) අවබෝධ කෙරෙත් නු’ යි බොධ්‍යඞ්ග යැ, පරිඥායෙහි තීරණාර්ථය අවබෝධ කෙරෙත් නු’ යි බොධ්‍යඞ්ග යැ, ප්‍ර‍හණයාගේ පරිත්‍යාගාර්ථය අවබෝධ කෙරෙත් නු’ යි බොධ්‍යඞ්ග යැ, භාවනයෙහි එකරසාර්ථය අවබෝධ කෙරෙත් නු’ යි බොධ්‍යඞ්ග යැ, සාක්ෂාත්ක්‍රියාවෙහි වින්දනාර්ථය අවබෝධ කෙරෙත් නු’ යි බොධ්‍යඞ්ග යැ, ස්කන්ධයන්ගේ (පීඩාභාවාදි) ස්කන්ධාර්ථය අවබෝධ කෙරෙත් නු’ යි බොධ්‍යඞ්ග යැ, ධාතූන්ගේ (ශූන්‍යතාදි) ධාත්වර්ථය අවබෝධ කෙරෙත් නු’ යි බොධ්‍යඞ්ග යැ, ආයතනයන්ගේ ආයතනාර්ථය අවබෝධ කෙරෙත් නු’ යි බොධ්‍යඞ්ග යැ, සඞ්ඛතයන්ගේ සඞ්ඛතඅර්ථය (ප්‍රත්‍යයන් එක් වැ කරනලද ස්වභාවය) අවබෝධ කෙරෙත් නු’ යි බොධ්‍යඞ්ග යැ, අසඞ්ඛතයාගේ අසඞ්ඛත අර්ථය අවබෝධ කෙරෙත් නු’ යි බොධ්‍යඞ්ග යි.

(අරමුණු සිතීම් ආදි) චිත්ත ස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තානන්තර්‍ය්‍ය ස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ ව්‍යුත්ථාන ස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ විවර්තන ස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ හේතු ස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ ප්‍ර‍ත්‍යයස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ වස්තු ස්වභාවය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ (කාමාවචරාදි) භූම්‍යර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ ආලම්බනාර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ ගොචරාර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ චර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ (දුරසන්තිකාලම්බනග්‍ර‍හණවශයෙන්) ගතාර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ අභිනීහාරාර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ නිර්‍ය්‍යාණාර්ථය අවබෝධ කෙරෙත් නු’ යි බොධ්‍යඞ්ග යැ, චිත්තයාගේ නිස්සරණාර්ථය අවබෝධ කෙරෙත් නු’ යි බොධ්‍යඞ්ග යි.

ඒකාලම්බනයෙහි ආවර්‍ජන ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි විජානනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි ප්‍ර‍ජානනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සඤ්ජානනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි එකොදයාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි උපනිබන්ධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි ප්‍ර‍ස්කන්දනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පැහැදීම් ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි අව්‍යාපාරභාවයෙන් පිහිටීම් ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි මිදීම් ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි තෙල ශාන්තය’යි දක්නා ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි යුක්තයානයක් මෙන් කරනලද ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පිහිටීමට වස්තුවක් මෙන් කරන ලද ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි එළඹසිටී ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි හාත්පසින් රැස් කරනලද ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සුසමාරබ්ධ ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පරිග්‍ර‍හාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පරිවාරාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පරිපුරාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සමවධානාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි අධිෂ්ඨානාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි ආසෙවනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි භාවනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි පුනපුනා කිරීම් ස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සුසමුර්ථතස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සුවිමුක්තස්වභාවය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (ශ්‍රොතාපත්තිමාර්ගබොධ්‍යඞ්ගයන්ගේ) බොධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (සකෘදාගාමිමාර්ගබොධ්‍යඞ්ගයන්ගේ) අනුබෝධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (අනාගාමිමාර්ගබොධ්‍යඞ්ගයන්ගේ) ප්‍ර‍තිබෝධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (අර්හන්මාර්ගබොධ්‍යඞ්ගයන්ගේ) සම්බොධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි බොධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි අනුබෝධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි ප්‍ර‍තිබෝධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සම්බොධනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි බෝධපාක්ෂිකාර්ථය (බෝධපක්ෂයෙහි වු ස්වභාවය) අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි අනුබෝධපාක්ෂිකාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි ප්‍ර‍තිබෝධපාක්ෂිකාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි සම්බෝධපාක්ෂිකාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (විදර්ශනාප්‍ර‍ඥා විසින්) ද්‍යොතනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (ශ්‍රොතාපත්තිමාර්ගප්‍ර‍ඥා විසින්) උද්‍යොතනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (සකෘදාගාමිමාර්ගප්‍ර‍ඥා විසින්) අනුද්‍යොතනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (අනාගාමිමාර්ගඥාන විසින්) ප්‍ර‍තිද්‍යොතනාර්ථය අවබෝධ කෙරෙත් නු’ යි බොධ්‍යඞ්ග යැ, ඒකාලම්බනයෙහි (අර්හන්මාර්ගඥාන විසින්) සන්ද්‍යොතනාර්ථය අවබෝධ කෙරෙත් නු’ යි බොධ්‍යඞ්ග යි.

(ආර්‍ය්‍යමාර්ගයේ) ප්‍ර‍කාශනාර්ථය අවබෝධ කෙරෙත් නු’ යි බොධ්‍යඞ්ග යැ, (ප්‍ර‍භාස්වර බැවින්) බැබැලීම් ස්වභාවය අවබෝධ කෙරෙත් නු’ යි බොධ්‍යඞ්ග යැ, ක්ලෙශයන් තවත ස්වභාවය අවබෝධ කෙරෙත් නු’ යි බොධ්‍යඞ්ග යැ, අමලස්වභාවය අවබෝධ කෙරෙත් නු’ යි බොධ්‍යඞ්ග යැ, (සමප්‍ර‍යුක්ත මලාභාවයෙන්) විමලස්වභාවය අවබෝධ කෙරෙත් නු’ යි බොධ්‍යඞ්ග යැ, (අරමුණු කිරීම් මල නැති බැවින්) නිර්මලස්වභාවය අවබෝධ කෙරෙත් නු’ යි බොධ්‍යඞ්ග යැ, සමාර්ථය අවබෝධ කෙරෙත් නු’ යි බොධ්‍යඞ්ග යැ, (ක්ලේශප්‍ර‍හාණාර්ථයෙන්) සමයාර්ථය අවබෝධ කෙරෙත් නු’ යි බොධ්‍යඞ්ග යැ, විවේකාර්ථය අවබෝධ කෙරෙත් නු’ යි බොධ්‍යඞ්ග යැ, විවේකචර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, විරාගස්වභාවය අවබෝධ කෙරෙත් නු’ යි බොධ්‍යඞ්ග යැ, විරාගසඞ්ඛ්‍යාත නිර්මාණයෙහි හැසිරෙන ස්වභාවය අවබෝධ කෙරෙත් නු’ යි බොධ්‍යඞ්ග යැ, නිරෝධස්වභාවය අවබෝධ කෙරෙත් නු’ යි බොධ්‍යඞ්ග යැ, නිරෝධසඞ්ඛ්‍යාත නිර්වාණයෙහි හැසිරෙන ස්වභාවය අවබෝධ කෙරෙත් නු’ යි බොධ්‍යඞ්ග යැ, වොස්සග්ගස්වභාවය අවබෝධ කෙරෙත් නු’ යි බොධ්‍යඞ්ග යැ, වොස්සග්ගභාවයෙන් හැසිරෙන ස්වභාවය අවබෝධ කෙරෙත් නු’ යි බොධ්‍යඞ්ග යැ, (සමුචේඡද විමුක්ති බැවින්) විමුක්තිස්වභාවය අවබෝධ කෙරෙත් නු’ යි බොධ්‍යඞ්ග යැ, (තිස්සරණ) විමුක්තියෙහි හැසිරීම් ස්වභාවය අවබෝධ කෙරෙත් නු’ යි බොධ්‍යඞ්ග යි.

(කර්තුකම්‍යතා සඞ්ඛ්‍යාත) ඡන්දාර්ථය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ මූලාර්ථය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ ප්‍ර‍තිෂ්ඨාස්වභාවය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ ප්‍ර‍ධානස්වභාවය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ සමෘද්ධ වන ස්වභාවය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ (ශ්‍ර‍ද්ධාසම්ප්‍රයෝගයෙන්) අධිමෝක්ෂස්වභාවය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ (වීර්‍ය්‍යසම්ප්‍රයෝගයෙන්) ප්‍ර‍ග්‍ර‍හාර්ථය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ (ස්මෘතිසම්ප්‍රයෝගයෙන්) උපස්ථානාර්ථය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ (සමාධිසම්ප්‍රයෝගයෙන්) අවික්ෂේපාර්ථය අවබෝධ කෙරෙත් නු’ යි බොධ්‍යඞ්ග යැ, ඡන්දායාගේ (ප්‍ර‍ඥාසම්ප්‍රයෝගයෙන්) දර්ශනස්වභාවය අවබෝධ කෙරෙත් නු’ යි බොධ්‍යඞ්ග යි.

වීර්‍ය්‍යාර්ථය අවබෝධ කෙරෙත් නු’ යි බොධ්‍යඞ්ග යැ, ... චිත්තාර්ථය අවබෝධ කෙරෙත් නු’ යි බොධ්‍යඞ්ග යැ, ... වීමංසාර්ථය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි මූලස්වභාවය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි ප්‍ර‍තිෂ්ඨාස්වභාවය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි ප්‍රධානස්වභාවය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි සමෘද්ධ වන ස්වභාවය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි අධිමොක්ෂස්වභාවය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි ප්‍ර‍ග්‍ර‍හස්වභාවය අවබෝධ කෙරෙත් නු’ යි බොධ්‍යඞ්ග යැ, ... වීමංසායෙහි උපස්ථානස්වභාවය අවබෝධ කෙරෙත් නු’ යි බොධ්‍යඞ්ග යැ, … වීමංසායෙහි අවික්ෂේපස්වභාවය අවබෝධ කෙරෙත් නු’ යි බොධ්‍යඞ්ග යැ, ...වීමංසායෙහි දර්ශනස්වභාවය අවබෝධ කෙරෙත් නු’ යි බොධ්‍යඞ්ග යි.

දුඃඛයාගේ පීඩනස්වභාවය අවබෝධ කෙරෙත් නු’ යි බොධ්‍යඞ්ග යැ, දුඃඛයාගේ සඞ්ඛතස්වභාවය අවබෝධ කෙරෙත් නු’ යි බොධ්‍යඞ්ග යැ, දුඃඛයාගේ සන්තාපස්වභාවය අවබෝධ කෙරෙත් නු’ යි බොධ්‍යඞ්ග යැ, දුඃඛයාගේ විපරිණාමස්වභාවය අවබෝධ කෙරෙත් නු’ යි බොධ්‍යඞ්ග යැ, සමුදයාගේ ආයූහනස්වභාවය ... නිදානස්වභාවය ... සංයොගස්වභාවය ... පලිබොධස්වභාවය අවබෝධ කෙරෙත් නු’ යි බොධ්‍යඞ්ග යැ. නිරෝධයාගේ නිස්සරණස්වභාවය ... විවේකස්වභාවය ... අසඞ්ඛතස්වභාවය ... අමෘතස්වභාවය අවබෝධ කෙරෙත් නු’ යි බොධ්‍යඞ්ග යැ. මාර්ගයාගේ නිර්ය්‍යාණ ස්වභාවය ... හේතුස්වභාවය ... දර්ශනස්වභාවය ... ආධිපත්‍යස්වභාවය අවබෝධ කෙරෙත් නු’ යි බොධ්‍යඞ්ග යි.

(හැම ධර්මයන්ගේ) යථාස්වභාවාර්ථය අවබෝධ කෙරෙත් නු’ යි බොධ්‍යඞ්ග යැ, අනාත්මස්වභාවය අවබෝධ කෙරෙත් නු’ යි බොධ්‍යඞ්ග යැ, සත්‍යස්වභාවය අවබෝධ කෙරෙත් නු’ යි බොධ්‍යඞ්ග යැ, ප්‍ර‍තිවේධ කළයුතු ස්වභාවය අවබෝධ කෙරෙත් නු’ යි බොධ්‍යඞ්ග යැ, ස්වභාව විසින් දතයුතු ස්වභාවය අවබෝධ කෙරෙත් නු’ යි බොධ්‍යඞ්ග යැ, පිරිසිඳ දතයුතු ස්වභාවය අවබෝධ කෙරෙත් නු’ යි බොධ්‍යඞ්ග යැ, (ස්වභාවධාරණාදි) ධර්මස්වභාවය අවබෝධ කෙරෙත් නු’ යි බොධ්‍යඞ්ග යැ, (ශුන්‍යතාදි) ධාතුස්වභාවය අවබෝධ කෙරෙත් නු’ යි බොධ්‍යඞ්ග යැ, ඥාත (දතහැකි) ස්වභාවය අවබෝධ කෙරෙත් නු’ යි බොධ්‍යඞ්ග යැ, සාක්ෂාත්කර්තව්‍යස්වභාවය අවබෝධ කෙරෙත් නු’ යි බොධ්‍යඞ්ග යැ, ස්ප්‍ර‍ෂ්ටව්‍යස්වභාවය අවබෝධ කෙරෙත් නු’ යි බොධ්‍යඞ්ග යැ, අභිසමයස්වභාවය අවබෝධ කෙරෙත් නු’ යි බොධ්‍යඞ්ග යි.

නෛෂ්ක්‍රම්‍යය අවබෝධ කෙරෙත් නු’ යි බොධ්‍යඞ්ග යැ, අව්‍යාපාදය අවබෝධ කෙරෙත් නු’ යි බොධ්‍යඞ්ග යැ, ආලෝකසංඥාව අවබෝධ කෙරෙත් නු’ යි බොධ්‍යඞ්ග යැ, අවික්ෂේපය අවබෝධ කෙරෙත් නු’ යි බොධ්‍යඞ්ග යැ, ධර්මනිශ්චය අවබෝධ කෙරෙත් නු’ යි බොධ්‍යඞ්ග යැ, ඥානය අවබෝධ කෙරෙත් නු’ යි බොධ්‍යඞ්ග යැ, ප්‍රාමෝද්‍යය අවබෝධ කෙරෙත් නු’ යි බොධ්‍යඞ්ග යි.

ප්‍ර‍ථමධ්‍යානය අවබෝධ කෙරෙත් නු’ යි බොධ්‍යඞ්ග යැ … නෙවසඤ්ඤානාසඤ්ඤායතන සමාපත්තිය අවබෝධ කෙරෙත් නු’ යි බොධ්‍යඞ්ග යැ. අනිත්‍යතානුදර්ශනය අවබෝධ කෙරෙත් නු’ යි බොධ්‍යඞ්ග යැ … ශ්‍රොතාපත්තිමාර්ගය අවබෝධ කෙරෙත් නු’ යි බොධ්‍යඞ්ග යැ … අරහන්මාර්ගය අවබෝධ කෙරෙත් නු’ යි බොධ්‍යඞ්ග යැ, අර්හත්ඵලසමාපත්තිය අවබෝධ කෙරෙත් නු’ යි බොධ්‍යඞ්ග යි.

අධිමොක්ෂාර්ථයෙන් ශ්‍රදේධන්ද්‍රියය අවබෝධ කෙරෙත් නු’ යි බොධ්‍යඞ්ග යැ … දර්ශනාර්ථයෙන් ප්‍රඥෙන්ද්‍රියය අවබෝධ කෙරෙත් නු’ යි බොධ්‍යඞ්ග යැ. අශ්‍ර‍ද්ධායෙහි අකම්ප්‍යාර්ථයෙන් ශ්‍ර‍ද්ධාබලය අවබෝධ කෙරෙත් නු’ යි බොධ්‍යඞ්ග යැ … අවිද්‍යායෙහි අකම්ප්‍යාර්ථයෙන් ප්‍ර‍ඥාබලය අවබෝධ කෙරෙත් නු’ යි බොධ්‍යඞ්ග යැ. උපස්ථානාර්ථයෙන් ස්මෘතිසම්බොධ්‍යඞ්ග ය අවබෝධ කෙරෙත් නු’ යි බොධ්‍යඞ්ග යැ … සමවාහිතස්වභාවයෙන් උපේක්ෂාසම්බොධ්‍යඞ්ගය අවබෝධ කෙරෙත් නු’ යි බොධ්‍යඞ්ග යැ. දර්ශනස්වභාවයෙන් සම්‍යග්ද්‍රෘෂ්ටිය අවබෝධ කෙරෙත් නු’ යි බොධ්‍යඞ්ග යැ … අවික්ෂේපස්වභාවයෙන් සම්‍යක්සමාධිය අවබෝධ කෙරෙත් නු’ යි බොධ්‍යඞ්ග යි.

අධිපතිභාවාර්ථයෙන් ඉන්ද්‍රියය අවබෝධ කෙරෙත් නු’ යි බොධ්‍යඞ්ග යැ. අකම්ප්‍යාර්ථයෙන් බලධර්මය අවබෝධ කෙරෙත් නු’ යි බොධ්‍යඞ්ග යැ, නිර්ය්‍යාණ ස්වභාවයෙන් බොධ්‍යඞ්ගය අවබෝධ කෙරෙත් නු’ යි බොධ්‍යඞ්ග යැ, හේතුස්වභාවයෙන් මාර්ගය අවබෝධ කෙරෙත් නු’ යි බොධ්‍යඞ්ග යැ, උපස්ථාන ස්වභාවයෙන් සතිපට්ඨානය අවබෝධ කෙරෙත් නු’ යි බොධ්‍යඞ්ග යැ, ප්‍ර‍දහනස්වභාවයෙන් සම්‍යක්ප්‍ර‍ධානය අවබෝධ කෙරෙත් නු’ යි බොධ්‍යඞ්ග යැ, සමෘද්ධ වන ස්වභාවයෙන් සෘද්ධිපාදය අවබෝධ කෙරෙත් නු’ යි බොධ්‍යඞ්ග යැ, යථාස්වභාවයෙන් සත්‍යය අවබෝධ කෙරෙත් නු’ යි බොධ්‍යඞ්ග යි.

අවික්ෂේපාර්ථයෙන් ශමථය අවබෝධ කෙරෙත් නු’ යි බොධ්‍යඞ්ග යැ, අනුදර්ශනාර්ථයෙන් විදර්ශනාව අවබෝධ කෙරෙත් නු’ යි බොධ්‍යඞ්ග යැ, එකරසාර්ථයෙන් ශමථවිදර්ශනා අවබෝධ කෙරෙත් නු’ යි බොධ්‍යඞ්ග යැ, නො ඉක්ම පවත්නා ස්වභාවයෙන් යුගනද්ධය (ශමථවිදර්ශනා) අවබෝධ කෙරෙත් නු’ යි බොධ්‍යඞ්ග යි.

සංවරාර්ථයෙන් ශීල විශුද්ධිය අවබෝධ කෙරෙත් නු’ යි බොධ්‍යඞ්ග යැ, අවික්ෂේපාර්ථයෙන් චිත්ත විශුද්ධිය අවබෝධ කෙරෙත් නු’ යි බොධ්‍යඞ්ග යැ, දර්ශනාර්ථයෙන් ද්‍රෘෂ්ටිවිශුද්ධිය අවබෝධ කෙරෙත් නු’ යි බොධ්‍යඞ්ග යැ, මූක්ත්‍යර්ථයෙන් විමොක්ෂය අවබෝධ කෙරෙත් නු’ යි බොධ්‍යඞ්ග යැ, ප්‍ර‍තිවේධාර්ථයෙන් විද්‍යාව අවබෝධ කෙරෙත් නු’ යි බොධ්‍යඞ්ග යැ, පරිත්‍යාගාර්ථයෙන් විමුක්තිය අවබෝධ කෙරෙත් නු’ යි බොධ්‍යඞ්ග යැ, සමුච්ඡේද ස්වභාවයෙන් ක්ෂයඥානය අවබෝධ කෙරෙත් නු’ යි බොධ්‍යඞ්ග යැ, ප්‍ර‍තිප්‍ර‍ශ්‍ර‍බ්ධි ස්වභාවයෙන් අනුත්පාද ඥානය අවබෝධ කෙරෙත් නු’ යි බොධ්‍යඞ්ග යි.

(කර්තුකම්‍යතා) ඡන්දය මූලස්වභාවයෙන් අවබෝධ කෙරෙත් නු’ යි බොධ්‍යඞ්ග යැ, මනසිකාරය සමුත්ථාන ස්වභාවයෙන් අවබෝධ කෙරෙත් නු’ යි බොධ්‍යඞ්ග යැ, ස්පර්ශය සමවධානාර්ථයෙන් අවබෝධ කෙරෙත් නු’ යි බොධ්‍යඞ්ග යැ, වේදනාව සමවසරණාර්ථයෙන් අවබෝධ කෙරෙත් නු’ යි බොධ්‍යඞ්ග යැ, සමාධිය ප්‍ර‍මුඛාර්ථයෙන් අවබෝධ කෙරෙත් නු’ යි බොධ්‍යඞ්ග යැ, ස්මෘතිය අධිපතිභාවාර්ථයෙන් අවබෝධ කෙරෙත් නු’ යි බොධ්‍යඞ්ග යැ, ප්‍ර‍ඥාව තදුත්තරාර්ථයෙන් අවබෝධ කෙරෙත් නු’ යි බොධ්‍යඞ්ග යැ, විමුක්තිය සාරාර්ථයෙන් අවබෝධ කෙරෙත් නු’ යි බොධ්‍යඞ්ග යැ, අමතොගධ සඞ්ඛ්‍යාත නිර්වාණය පර්ය්‍යවසානාර්ථයෙන් අවබෝධ කෙරෙත් නු’ යි බොධ්‍යඞ්ග යි.

\[සැවැත්නිදාන යි: \]

එකල්හි ආයුෂ්මත් ශාරීපුත්‍ර‍ ස්ථවිරයන් වහන්සේ ‘ඇවැත්නි මහණෙනි’ යි භික්ෂූන් ඇමැතූ සේක.‘ඇවැත්නි’ යි ඒ භික්ෂූහූ ආයුෂ්මත් ශාරීපුත්‍ර‍ ස්ථවිරයන් වහන්සේට පිළිවදන් ඇස්වූහ. ආයුෂ්මත් ශාරීපුත්‍ර‍ ස්ථවිරයන් වහන්සේ මෙය වදාළහ.

“ඇවැත්නි, මේ බොධ්‍යඞ්ගයෝ සත් දෙනෙක් වෙති කවර සත් දෙනෙකැ යත්: ස්මෘතිසම්බොධ්‍යඞ්ග යැ, ධර්මවිචය සම්බොධ්‍යඞ්ග යැ ... උපේක්ෂාසම්බොධ්‍යඞ්ග යැ යි. ඇවැත්නි, මොහු සප්තබොධ්‍යඞ්ගයෝ වෙත්.

ඇවැත්නි, මම මේ සප්තබොධ්‍යඞ්ගයන් අතුරින් යම් යම් බොධ්‍යඞ්ගයෙකින් යුතු වැ පෙරවරු කල්හි වාසය කරන්නට කැමැති වීම් නම් ඒ ඒ බොධ්‍යඞ්ගයෙන් යුතු වැ පෙරවරු කල්හි වාසය කෙරෙමි. යම් යම් බොධ්‍යඞ්ගයෙකින් යුතු වැ මද්දහන් කල්හි ... සවස් කල්හි වාසය කරන්නට කැමැති වීම් නම් ඒ ඒ බොධ්‍යඞ්ගයෙන් යුතු වැ සවස් කල්හි වාසය කෙරෙමි. ඇවැත්නි, ‘ස්මෘතිසම්බොධ්‍යඞ්ග යැ’ යි මෙසේ ත් මට සිත් වෙයි, (හේ) ‘අප්‍රමාණ යැ’යි මෙසේ ත් මට සිත් වෙයි, ‘මොනොවට පරිපූර්ණ යැ’යි මෙසේ ත් මට සිත් වෙයි. තවද නිවන් අරමුණු කොට සිටුනා එය නිවන් අරමුණු කොට සිටී යැ’යි දැන ගනිමි. ඉදිනුදු මාගේ ස්මෘතිසම්බොධ්‍යඞ්ගය නිවන් අරමුණින් පහ වැ යේ නම් ‘මෙ කරුණින් පහ වැ යේ’ යයි දැනගනිමි. ධර්මවිවය සම්බොධ්‍යඞ්ගය ... ඇවැත්නි, උපේක්ෂාසම්බොධ්‍යඞ්ග යැ’යි මෙසේත් මට සිත් වෙයි, (එය) ‘අප්‍රමාණ යැ’යි මෙසේ ත් මට සිත් වෙයි. ‘මොනොවට පරිපූර්ණ යැ’යි මෙසේ ත්, මට සිත් වෙයි. තවද නිවන් අරමුණු කොට සිටුනා එය නිවන් අරමුණු කොට ‘සිටී’ යයි දැනගනිමි. ඉදිනුදු මාගේ උපේක්ෂාසම්බොධ්‍යඞ්ග නිවන් අරමුණින් පහ වැ යේ නම් ‘මෙ කරුණින් පහ වැ යේ’ යයි දැන ගනිමි.

යම් සේ ඇවැත්නි, රජක්හට වේවයි රජ මහ ඇමැත්තක්හට වේවයි නොයෙක් රඞ්ගජාතයෙන් රඳනා ලද පිළියෙන් පිරුණු පෙළායෙක් වී නම් හෙතෙම යම් යම් මැ පිළීසඟළක් පෙරවරු කල්හි පොරෝනට කැමැති වී නම් ඒ ඒ පිළීසඟළ මැ පෙරවරු කල්හි පොරෝනේ ද, යම් යම් මැ පිළීසඟළක් මද්දහන් කල්හි ... සවස් කල්හි පොරෝනට කැමැති වී නම් ඒ ඒ පිළීසඟළ මැ සවස් කල්හි පොරෝනේ ද, එපරිද්දෙන් මැ ඇවැත්නි මම මේ සප්තබොධ්‍යඞ්ගයන් අතුරින් යම් යම් බොධ්‍යඞ්ගයෙකින් යුතු වැ පෙරවරු කල්හි වාසය කරන්නට කැමැති වීම් නම් ඒ ඒ බොධ්‍යඞ්ගයෙන් යුතු වැ සවස් කල්හි වාසය කෙරෙමි, යම් යම් බොධ්‍යඞ්ගයෙකින් යුතු වැ මද්දහන් කල්හි ... සවස් කල්හි වාසය කරන්නට කැමැති වීම් නම් ඒ ඒ බොධ්‍යඞ්ගයෙන් යුතු වැ සවස් කල්හි වාසය කෙරෙමි. ඇවැත්නි, ස්මෘතිසම්බොධ්‍යඞ්ග යැ’යි මෙසේත් මට සිත් වෙයි, (හේ) ‘අප්‍රමාණ යැ’යි මෙසේ ත් මට සිත් වෙයි. ‘මොනොවට පරිපූර්ණ යැ’යි මෙසේ ත් මට සිත් වෙයි. තවද නිවන් අරමුණු කොට සිටුනා එය නිවන් අරමුණු කොට ‘සිටී’ යැ’යි දැන ගනිමි. ඉදිනුදු මාගේ ස්මෘතිසම්බොධ්‍යඞ්ගය නිවන් අරමුණින් පහ වැ යේ නම් ‘මෙ කරුණින් පහ වැ යේ’ යයි දැන ගනිමි. ධර්මවිවය සම්බොධ්‍යඞ්ගය ... ඇවැත්නි, උපේක්ෂාසම්බොධ්‍යඞ්ග යැ’යි මෙසේත් මට සිත් වෙයි, හේ, ‘අප්‍රමාණ යැ’යි මෙසේ ත් මට සිත් වෙයි, ‘මොනොවට පරිපූර්ණ යැ’යි මෙසේ ත් මට සිත් වෙයි. තවද නිවන් අරමුණු කොට සිටුනා එය නිවන් අරමුණු කොට ‘සිටී’ යයි දැනගනිමි, ඉදිනුදු මාගේ උපේක්ෂාසම්බොධ්‍යඞ්ගය නිවන් අරමුණින් පහ වැ යේ නම් ‘මෙ කරුණින් පහ වැ යේ’ යයි දැන ගනිමි.

කිසෙයින් ‘සතිසම්බොජ්ඣඞේගා ඉති චෙ හොති’ යි බොධ්‍යඞ්ග වේ ද යත්: යම්තාක් නිරෝධය වටහා ද ඒ තාක් ‘මෙසේ ස්මෘතිසම්බොධ්‍යඞ්ගය ද වේ නු’ යි බොධ්‍යඞ්ග නම. යම්සේ දැල්වෙන තෙල්පහනක්හු ගේ යම්තාක් සිළුව වී නම් ඒ තාක් පැහැය වේ ද, යම්තාක් පැහැය වී නම් ඒ තාක් සිළුව වේ ද, එපරිද්දෙන් මැ යම්තාක් නිරෝධය වටහා ද ඒ තාක් ‘මෙසේ ස්මෘතිසම්බොධ්‍යඞ්ගය ද වේ නු’ යි බොධ්‍යඞ්ග නමි.

කිසෙයින් ‘අප්පමාණො ඉති චෙ හොති’යි බොධ්‍යඞ්ග වේ ද යත්: (අනුශයභූත) ක්ලෙශයෝ ද හැම පර්ය්‍යුත්ථාන (සමූදාචාරප්‍රාප්තක්ලෙශ) යෝ ද පුනර්භවය කරනසුලු යම් සංස්කාර කෙනෙක් වෙත් නම් ඔහු ද ප්‍ර‍මාණබද්ධ වෙති. නිරෝධය තෙමේ අචලස්වභාවයෙන් අසඞ්ඛතස්වභාවයෙන් අප්‍ර‍මාණ වෙයි. යම් තාක් නිරෝධය වටහා ද ඒ තාක් ‘මෙසේ අප්‍ර‍මාණය ද වේ නු’ යි බොධ්‍යඞ්ග නමි.

කිසෙයින් ‘සුසමාරදේධා ඉති චෙ හොති’යි බොධ්‍යඞ්ග වේ ද යත්: (අනුශයභූත) ක්ලෙශයෝ ද හැම පර්ය්‍යුත්ථානයෝ ද පුනර්භවය කරන සුලු යම් සංස්කාර කෙනෙක් වෙත් නම් ඔහු ද විෂම නම් වෙති. ශාන්ත ස්වභාවයෙන් ප්‍ර‍ණීත ස්වභාවයෙන් නිරෝධය තෙමේ සමධර්ම ඇත්තේ වෙයි. යම් තාක් නිරෝධය වටහා ද ඒ තාක් ‘මෙසේ මොනොවට පරිපූර්ණ ද වේ නු’ යි බොධ්‍යඞ්ග නමි.

කිසෙයින් (නිර්වාණාලම්බනයෙහි ප්‍ර‍වෘත්ති විසින්) සිටුනා ඒ බොධ්‍යඞ්ගය (නිවන් අරමුණු කොට) සිටී’යයි දැනගනීම් ද, ඉදින් (නිර්වාණාලම්බනයෙන්) පහ වැ යේ නම් ‘මාගේ බොධ්‍යඞ්ගය මෙ කරුණින් පහ වැ යේ’ යයි දැනගනිම් ද: කිහි අයුරෙකින් ස්මෘති සම්බොධ්‍යඞ්ගය සිටුනේ ද කිහි අයුරෙකින් ස්මෘතිසම්බොධ්‍යඞ්ගය පහ වැ යේ ද යත්:

අට අයුරෙකින් ස්මෘති සම්බොධ්‍යඞ්ගය සිටී. අට අයුරෙකින් ස්මෘති සම්බොධ්‍යඞ්ගය පහ වැ යෙයි.

කවර අට අයුරෙකින් ස්මෘතිසම්බොධ්‍යඞ්ගය පවත්නේ ද යත් :අනුත්පාදය ආවර්ජනා කරන ලද බැවින් ස්මෘතිසම්බොධ්‍යඞ්ගය පවතී, උත්පාදය ආවර්ජනා නො කරන ලද බැවින් ස්මෘතිසම්බොධ්‍යඞ්ගය පවතී, අප්‍ර‍වෘත්තිය ආවර්ජනා කරන ලද බැවින් ස්මෘතිසම්බොධ්‍යඞ්ගය පවතී, ප්‍ර‍වෘත්තිය ආවර්ජනා නො කරන ලද බැවින් ස්මෘතිසම්බොධ්‍යඞ්ගය පවතී, අනිමිත්ත ආවර්ජනා කරනලද බැවින් ස්මෘතිසම්බොධ්‍යඞ්ගය පවතී, නිමිත්ත ආවර්ජනා නො කරනලද බැවින් ස්මෘතිසම්බොධ්‍යඞ්ගය පවතී, නිරෝධය ආවර්ජනා කරනලද බැවින් ස්මෘතිසම්බොධ්‍යඞ්ගය පවතී, සංස්කාරයන් ආවර්ජනා නො කරනලද බැවින් ස්මෘතිසම්බොධ්‍යඞ්ගය පවතී. මේ අට අයුරින් ස්මෘතිසම්බොධ්‍යඞ්ගය පවතී.

කවර අට අයුරෙකින් ස්මෘතිසම්බොධ්‍යඞ්ගය අපගත වේ ද යත්: උත්පාදය ආවර්ජනා කරනලද බැවින් ස්මෘතිසම්බොධ්‍යඞ්ගය අපගත වෙයි, අනුත්පාදය ආවර්ජනා නො කරන ලද බැවින් ස්මෘතිසම්බොධ්‍යඞ්ගය අපගත වෙයි, ප්‍ර‍වෘත්තිය ආවර්ජනා කරන ලද බැවින් ස්මෘතිසම්බොධ්‍යඞ්ගය අපගත වෙයි, අප්‍ර‍වෘත්තිය ආවර්ජනා නො කරන ලද බැවින් ස්මෘතිසම්බොධ්‍යඞ්ගය අපගත වෙයි, නිමිත්ත ආවර්ජනා කරන ලද බැවින් ස්මෘතිසම්බොධ්‍යඞ්ගය අපගත වෙයි, අනිමිත්ත ආවර්ජනා නො කරන ලද බැවින් ස්මෘතිසම්බොධ්‍යඞ්ගය අපගත වෙයි, සංස්කාරයන් ආවර්ජනා කරනලද බැවින් ස්මෘතිසම්බොධ්‍යඞ්ගය අපගත වෙයි, නිරෝධය ආවර්ජනා නො කරන ලද බැවින් ස්මෘතිසම්බොධ්‍යඞ්ගය අපගත වේ. මේ අට අයුරින් ස්මෘතිසම්බොධ්‍යඞ්ගය අපගත වේ.

මෙසෙයින් (නිර්වාණාලම්බනයෙහි) පවත්නා ඒ ස්මෘතිසම්බොධ්‍යඞ්ගය (නිර්වාණාලම්බනයෙහි) පවතී’යයි දැනගනිමි. ඉදින් (නිර්වාණාලම්බනයෙහි) අපගත වේ නම් ‘මාගේ ස්මෘතිසම්බොධ්‍යඞ්ගය මෙ කරුණින් අපගත වේ’යයි දැනගනිමි. කිසෙයින් ධර්මවිචයසම්බොධ්‍යඞ්ගය ...

කිසෙයින් ‘උපෙක්ඛාසම්බොජ්ඣඞේගා ඉති චෙ හොති’යි බොධ්‍යඞ්ග වේ ද යත් :යම්තාක් නිරෝධය වටහා ද ඒ තාක් ‘මෙසේ උපේක්ෂාසම්බොධ්‍යඞ්ගය ද වේ නු’ යි බොධ්‍යඞ්ග නමි. යම්සේ දැල් වෙන තෙල් පහනක්හු ගේ යම්තාක් සිළුව වේ නම් ඒ තාක් පැහැය වේ ද, යම් තාක් පැහැය වේ නම් ඒ තාක් සිළුව වේ ද, එසෙයින් මැ මෙසේ යම් තාක් නිරෝධය වටහා නම් ඒ තාක් උපේක්ෂාසම්බොධ්‍යඞ්ගය ද වේ නු’ යි බොධ්‍යඞ්ගය නම් වේ.

කිසෙයින් ‘අප්පමාණො ඉති චෙ හොති’යි බොධ්‍යඞ්ග වේ ද යත්: (අනුශය භූත) ක්ලෙශයෝ ද හැම සමුදාචාර ප්‍රාප්තක්ලෙශයෝ ද පුනර්භවය කරනසුලු යම් සංස්කාර කෙනෙක් වෙත් නම් ඔහු ද ප්‍ර‍මාණබද්ධ වෙති. නිරෝධය තෙමේ අචල ස්වභාවයෙන් අසඞ්ඛත ස්වභාවයෙන් අප්‍ර‍මාණ වෙයි. යම් තාක් නිරෝධය වටහා ද ඒ තාක් ‘මෙසේ අප්‍ර‍මාණය ද වේ නු’ යි බොධ්‍යඞ්ග නම් වේ.

කිසෙයින් ‘සුසමාරද්ධො ඉති චෙ හොති’ යි බොධ්‍යඞ්ග වේ ද යත්: (අනුශයභූත) ක්ලෙශයෝ ද හැම සමුදාචාරප්‍රාප්තක්ලෙශයෝ ද පුනර්භවය කරනසුලු යම් සංස්කාර කෙනෙක් වෙත් නම් ඔහු ද විෂම නම් වෙති. නිරෝධය තෙමේ ශාන්තස්වභාවයෙන් ප්‍ර‍ණීත ස්වභාවයෙන් සමධර්ම නම් වෙයි. යම් තාක් නිරෝධය වටහා ද ඒ තාක් ‘මෙසේ සුසමාරබ්ධ ද වේ නු’ යි බොධ්‍යඞ්ග නම් වේ.

කිසෙයින් (නිර්වාණාලම්බනයෙහි) පවත්නා ඒ උපේක්ෂාසම්බොධ්‍යඞ්ගය (නිර්වාණාලම්බනයෙහි) පවතී’ යයි දැනගනීම් ද, ඉදින් (නිර්වාණාලම්බනයෙන්) අපගත වේ නම් මෙකරුණින් අපගත වේ යයි දැනගනීම් ද, කිහි අයුරෙකින් උපේක්ෂාසම්බොධ්‍යඞ්ගය පවත්නේ ද, කිහි අයුරෙකින් උපේක්ෂාසම්බොධ්‍යඞ්ගය අපගත වේ ද යත්:

අට අයුරෙකින් උපේක්ෂාසම්බොධ්‍යඞ්ගය පවති. අට අයුරෙකින් උපේක්ෂාසම්බොධ්‍යඞ්ගය අපගත වේ.

කවර අට අයුරෙකින් උපේක්ෂාසම්බොධ්‍යඞ්ගය පවත්නේ ද යත්: අනුත්පාදය ආවර්ජනා කරනලද බැවින් උපේක්ෂාසම්බොධ්‍යඞ්ගය පවතී, උත්පාදය ආවර්ජනා නො කරන ලද බැවින් උපේක්ෂාසම්බොධ්‍යඞ්ගය පවතී, අප්‍ර‍වෘත්තිය ආවර්ජනා කරනලද බැවින් උපේක්ෂාසම්බොධ්‍යඞ්ගය පවතී, ප්‍ර‍වෘත්තිය ආවර්ජනා නො කරනලද බැවින් උපේක්ෂාසම්බොධ්‍යඞ්ගය පවතී, අනිමිත්ත ආවර්ජනා කරනලද බැවින් උපේක්ෂාසම්බොධ්‍යඞ්ගය පවතී, නිමිත්ත ආවර්ජනා නොකරන ලද බැවින් උපේක්ෂාසම්බොධ්‍යඞ්ගය පවතී. නිරෝධය ආවර්ජනා කරන ලද බැවින් උපේක්ෂාසම්බොධ්‍යඞ්ගය පවතී, සංස්කාරයන් ආවර්ජනා නො කරන ලද බැවින් උපේක්ෂාසම්බොධ්‍යඞ්ගය පවතී. මේ අට අයුරින් උපේක්ෂාසම්බොධ්‍යඞ්ගය පවතී.

කවර අට අයුරෙකින් උපේක්ෂාසම්බොධ්‍යඞ්ගය අපගත වේ ද යත්: උත්පාදය ආවර්ජනා කළ බැවින් උපේක්ෂාසම්බොධ්‍යඞ්ගය අපගත වෙයි, අනුත්පාදය ආවර්ජනා නොකළ බැවින් උපේක්ෂාසම්බොධ්‍යඞ්ගය අපගත වෙයි, ප්‍ර‍වෘත්තිය ආවර්ජනා කළ බැවින් උපේක්ෂාසම්බොධ්‍යඞ්ගය අපගත වෙයි, අප්‍ර‍වෘත්තිය ආවර්ජනා නො කළ බැවින් උපේක්ෂාසම්බොධ්‍යඞ්ගය අපගත වෙයි, නිමිත්ත ආවර්ජනා කළ බැවින් උපේක්ෂාසම්බොධ්‍යඞ්ගය අපගත වෙයි, අනිමිත්ත ආවර්ජනා නො කළ බැවින් උපේක්ෂාසම්බොධ්‍යඞ්ගය අපගත වෙයි, සංස්කාරයන් ආවර්ජනා කළ බැවින් උපේක්ෂාසම්බොධ්‍යඞ්ගය අපගත වෙයි, නිරෝධය ආවර්ජනා නො කළ බැවින් උපේක්ෂාසම්බොධ්‍යඞ්ගය අපගත වෙයි. මේ අට අයුරින් උපේක්ෂාසම්බොධ්‍යඞ්ගය අපගත වේ.

මෙසෙයින් පවත්නා වූ ඒ උපේක්ෂාසම්බොධ්‍යඞ්ගය පවත යයි දැනගනිමි. ඉදින් අපගත වේ නම් ‘මාගේ උපේක්ෂාසම්බොධ්‍යඞ්ගය මෙ කරුණින් අපගත වේ’යයි දැනගනිමි.

බොධ්‍යඞ්ගකථා නිමි.
