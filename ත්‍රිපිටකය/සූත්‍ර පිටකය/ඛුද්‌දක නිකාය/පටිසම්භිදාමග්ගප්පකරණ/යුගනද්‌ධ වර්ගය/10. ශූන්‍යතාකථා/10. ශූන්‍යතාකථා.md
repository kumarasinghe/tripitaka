ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » යුගනද්‌ධ වර්ගය » 10. ශූන්‍යතාකථා

# 10\. ශූන්‍යතාකථා

මා විසින් මෙසේ අසනලද. එක් සමයෙක්හි භාග්‍යවතුන් වහන්සේ සැවැත්නුවර ජේතවන නම් වූ අනේපිඬුසිටුහුගේ අරම්හි වැඩවසනසේක. එකල්හි ආයුෂ්මත් ආනන්ද ස්ථවිරයන් වහන්සේ භාග්‍යවතුන් වහන්සේ කරා එළැඹ වැඳ එකත්පස් වැ භාග්‍යවතුන් වහන්සේට මෙ කරුණ සැලකළහ.

වහන්ස, ‘ලෝකය ශුන්‍ය යැ ලෝකය ශූන්‍ය යැ’යි කියනු ලැබෙයි. වහන්ස, කිපමණෙකින් ‘ලෝකය ශුන්‍ය යැ’යි කියනු ලැබේ දැ යි. යම් හෙයකින් ආනන්දයෙනි, ආත්ම භාවයෙන් ද ආත්මනීයභාවයෙන් ද ශූන්‍ය වේ නම් එහෙයින් ‘ලෝකය ශූන්‍ය යැ’යි කියනු ලැබෙයි. තව ද ආනන්දයෙනි, කුමක් ආත්මභාවයෙන් හා ආත්මනීයභාවයෙන් හා ශුන්‍ය වේ ද යත්, ආනන්දයෙනි, චක්ෂුස ආත්ම භාවයෙන් හා ආත්මනීයභාවයෙන් හා ශුන්‍ය වෙයි, රූපයෝ ආත්ම භාවයෙන් හා ආත්මනීයභාවයෙන් හා ශූන්‍ය වෙති, චක්ෂුර් විඥානය ආත්මභාවයෙන් හා ආත්මනීයභාවයෙන් හා ශූන්‍ය වෙයි. චක්ඛුසම්ඵස්සය ආත්මභාවයෙන් හා ආත්මනීයභාවයෙන් හා ශූන්‍ය වෙයි. චක්ඛුසම්ස්ස ප්‍ර‍ත්‍යයෙන් සුව වූ හෝ දුක් වූ හෝ නො දුක් නො සුව වූ හෝ යම් වේදයිතයෙක් උපදී නම් හෙ ද ආත්මභාවයෙන් හා ආත්මනීයභාවයෙන් හා ශූන්‍ය වෙයි.

ශ්‍රොත්‍ර‍ය ශූන්‍ය යැ ... ශබ්දයෝ ශූන්‍යහ ... ඝ්‍රාණය ශූන්‍ය යැ ... ගන්ධයෝ ශූන්‍ය හ ... ජීහ්වාව ශූන්‍ය යැ ... රසයෝ ශූන්‍යහ ... කය ශූන්‍ය යැ ... ස්ප්‍ර‍ෂ්ටව්‍යයෝ ශූන්‍ය හ ... මනස ආත්මභාවයෙන් හා ආත්මනීයභාවයෙන් හා ශූන්‍ය යැ, ධර්මයෝ ආත්මභාවයෙන් හා ආත්මනීයභාවයෙන් හා ශූන්‍යයෝ යැ, මනෝවිඥානය ආත්මභාවයෙන් හා ආත්මනීයභාවයෙන් හා ශූන්‍ය යැ, මනෝසම්ඵස්සය ආත්මභාවයෙන් හා ආත්මනීයභාවයෙන් හා ශූන්‍ය යැ, මනෝසම්ඵස්ස ප්‍ර‍ත්‍යයෙන් සුව වූ දුක් වූ හෝ නො දුක් නො සුව වූ හෝ යම් වේදයිතයෙක් උපදී නම් හෙ ද ආත්මභාවයෙන් හා ආත්මනීයභාවයෙන් හා ශූන්‍ය යැ. යම් හෙයකින් ආනන්දයෙනි, ආත්මභාවයෙන් හා ආත්මනීයභාවයෙන් හා ශූන්‍ය වේ නම් එහෙයින් ‘ලෝකය ශූන්‍ය යැ’යි කියනු ලැබේ’යයි.

ශූන්‍ය සඞ්ඛ්‍යාත ශූන්‍ය යැ, සංස්කාරශූන්‍ය යැ, විපරිණාමශූන්‍ය යැ, අග්‍ර‍ශූන්‍ය යැ, ලක්ෂණශූන්‍ය යැ, විෂ්කම්භණශූන්‍ය යැ, තදඞ්ගශූන්‍ය යැ, සමුච්ඡේදශූන්‍ය යැ, ප්‍ර‍තිප්‍ර‍ශ්‍ර‍බ්ධිශූන්‍ය යැ, තිස්සරණශූන්‍ය යැ, අධ්‍යාත්මශූන්‍ය යැ, බාහ්‍යශූන්‍ය යැ, උභයතඃශූන්‍ය යැ, සභාගතශූන්‍ය යැ, විසභාගශූන්‍ය යැ, එෂණාශූණ්‍ය යැ, පරිග්‍ර‍හශූන්‍ය යැ, ප්‍ර‍තිලාභශූන්‍ය යැ, ප්‍ර‍තිවේධශූන්‍ය යැ, එකත්වශූන්‍ය යැ, නානාත්වශූන්‍ය යැ, ක්ෂාන්තිශූන්‍ය යැ, අධිෂ්ඨානශූන්‍ය යැ, පර්යවගාහණශූන්‍ය යැ, සම්‍යක්ප්‍ර‍ඥා ඇත්තහු (රහත්හු) ගේ ප්‍ර‍වෘත්ත (ස්කන්ධ) යන් ක්ෂය කිරිම හැම ශූන්‍යතයන් අතුරින් පරමාර්ථශූන්‍ය යි.

ශූන්‍ය සඞ්ඛ්‍යාත ශූන්‍යය කවරැ යත්: චක්ෂුස ආත්මයෙන් හා ආත්මනීයෙන් හා නිත්‍යයෙන් හා ධ්‍රැවයෙන් හා ශාශ්වතයෙන් හා අවිපරිණාමස්වභාවයෙන් හා ශූන්‍ය යැ. ශ්‍රොත්‍ර‍ය ශූන්‍ය යැ ... ඝ්‍රාණය ශූන්‍ය යැ ... ජීහ්වාව ශූන්‍ය යැ ... කය ශූන්‍ය යැ ... මනස ආත්මයෙන් හා ආත්මනියෙන් හා නිත්‍යයෙන් හා ධ්‍රැවයෙන් හා ශාශ්වතයෙන් හා අවිපරිණාමස්වභාවයෙන් හා ශූන්‍ය යැ. මේ ශූන්‍ය සඞ්ඛ්‍යාත ශූන්‍ය යි.

සංස්කාරශූන්‍යය කවරැ යත්: සංස්කාරයෝ තිදෙනෙක් වෙති: පුණ්‍යාභිසංස්කාර යැ අපුණ්‍යාභිසංස්කාර යැ ආනෙඤ්ජාභිසංස්කාර යැ යි. පුණ්‍යාභිසංස්කාරය අපුණ්‍යාභිසංස්කාරයෙනුදු ආනෙඤ්ජාභිසංස්කාරයෙනුදු ශූන්‍ය යැ. අපුණ්‍යාභිසංස්කාරය පුණ්‍යභිසංස්කාරයෙනුදු ආනෙඤ්ජාභිසංස්කාරයෙනුදු ශූන්‍ය යැ. ආනෙඤ්ජාභිසංස්කාරය පුණ්‍යාභිසංස්කාරයෙනුදු අපුණ්‍යාභිසංස්කාරයෙනුදු ශූන්‍ය යි. මොහු තුන් සංස්කාරයෝ යි.

අන්‍ය වූ ද තුන් සංස්කාර කෙනෙක් වෙති: කායසංස්කාර යැ වාක්සංස්කාර යැ චිත්තසංස්කාර යැ යි. කායසංස්කාරය වාක්සංස්කාරයෙනුදු චිත්තසංස්කාරයෙනුදු ශූන්‍ය යැ. වාක්සංස්කාරය කායසංස්කාරයෙනුදු චිත්තසංස්කාරයෙනුදු ශුන්‍ය යැ, චිත්තසංස්කාරය කායසංස්කාරයෙනුදු වාක්සංස්කාරයෙනුදු ශූන්‍ය යි. මොහු තුන් සංස්කාරයෝ යි.

අන්‍ය වූ ද තුන් සංස්කාර කෙනෙක් වෙති: අතීතසංස්කාර යැ අනාගතසංස්කාර යැ ප්‍ර‍ත්‍යුත්පන්නසංස්කාර යැයි අතීතසංස්කාරයෝ අනාගත වූ ද ප්‍ර‍ත්‍යුත්පන්න වූ ද සංස්කාරයන්ගෙන් ශූන්‍යහ. අනාගතසංස්කාරයෝ අතීත වූ ද ප්‍ර‍ත්‍යුත්පන්න වූ ද සංස්කාරයන්ගේ ශූන්‍යහ. ප්‍ර‍ත්‍යුත්පන්නසංස්කාරයෝ අතීත වූ ද අනාගත වූ ද සංස්කාරයන්ගෙන් ශූන්‍යහ. මොහු තුන් සංස්කාරයෝ යි. මේ සංස්කාරශූන්‍ය නම් වෙයි.

විපරිණාමශූන්‍ය නම් කවරැ යත්: ජාත (ප්‍ර‍ත්‍යුත්පන්න) රූපය ස්වභාව හෙයින් ශූන්‍ය වෙයි. විගත (ඉපැද නිරුද්ධ වූ) රූපය විපරිණාමයට පැමිණියේ ද ශුන්‍ය ද වෙයි. ජාතවේදනාව ස්වභාව හෙයින් ශූන්‍ය වෙයි. විගතවේදනාව විපරිණත ද ශූන්‍ය ද වෙයි ... ජාතසංඥාව ... ජාතසංස්කාරයෝ ... ජාතවිඥානය ... ජාතචක්ෂුස ... ජාතභවය ස්වභාව හෙයින් ශූන්‍ය වෙයි. විගතභවය විපරිණත ද ශූන්‍ය ද වෙයි. මේ විපරිණාමශූන්‍ය නම් වෙයි.

අග්‍ර‍ශූන්‍ය නම් කවරැ යත්: යම් මේ හැම සංස්කාරයන්ගේ ශමථයෙක් හැම උපධීන්ගේ දුරැලීමෙක් තෘෂ්ණාවගේ ක්ෂය කිරීමෙක් විරාගයෙක් නිරෝධයෙක් නිර්වාණයෙක් වේ ද තෙල අග්‍රපද යැ තෙල ඉතා මැ ප්‍ර‍ශංසනීයපද යැ තෙල විශිෂ්ටපද යි. මේ අග්‍ර‍ශූන්‍ය නම් වේ.

ලක්ෂණශූන්‍ය නම් කවරැ යත්: ලක්ෂණ දෙකෙකි බාලලක්ෂණ යැ පණ්ඩිතපක්ෂණ යැ යි. බාලලක්ෂණය පණ්ඩිතලක්ෂණයෙන් ශූන්‍ය යැ පණ්ඩිතලක්ෂණය බාලලක්ෂණයෙන් ශූන්‍ය යි.

ලක්ෂණ තුනෙකි: උත්පාදලක්ෂණ යැ ව්‍යයලක්ෂණ යැ සිටියහුගේ අන්‍යථාත්වලක්ෂණ යැ යි. උත්පාදලක්ෂණය ව්‍යයලක්ෂණයෙනුදු සිටියහුගේ අන්‍යථාත්වලක්ෂණයෙනුදු ශූන්‍ය යැ, ව්‍යයලක්ෂණය උත්පාද ලක්ෂණයෙනුදු සිටියහුගේ අන්‍යථාත්වලක්ණයෙනුදු ශූන්‍ය යැ, සිටියහුගේ අන්‍යථාත්වලක්ෂණය උත්පාදලක්ෂණයෙනුදු ව්‍යයලක්ෂණයෙනුදු ශූන්‍ය යි.

රූපයාගේ උත්පාදලක්ෂණය ව්‍යයලක්ෂණයෙනුදු සිටියහුගේ අන්‍යථාත්වලක්ෂණයෙනුදු ශූන්‍ය යැ. රූපයාගේ ව්‍යයලක්ෂණය උත්පාදලක්ෂණයෙනුදු සිටියහුගේ අන්‍යථාත්වලක්ෂණයෙනුදු ශූන්‍ය යැ. රූපයාගේ ස්ථිතාන්‍යලක්ෂණය උත්පාදලක්ෂණයෙනුදු ව්‍යයලක්ෂණයෙනුදු ශූන්‍ය යි. වේදනාවගේ ... සංඥාවගේ ... සංස්කාරයන්ගේ ... විඥානයාගේ ... චක්ෂුස්හුගේ ... ජරාමරණයාගේ උත්පාදලක්ෂණය ව්‍යයලක්ෂණයෙනුදු ස්ථිතාන්‍යලක්ෂණයෙනුදු ශූන්‍ය යැ. ජරාමරණයාගේ ව්‍යයලක්ෂණය උත්පාදලක්ෂණයෙනුදු ස්ථිතාන්‍යලක්ෂණයෙනුදු ශූන්‍ය යැ. ජරාමරණයාගේ ස්ථිතාන්‍යලක්ෂණය උත්පාදලක්ෂණයෙනුදු ව්‍යයලක්ෂණයෙනුදු ශූන්‍ය යි. මේ ලක්ෂණශූන්‍ය නම් වේ.

විෂ්කම්භණ ශූන්‍ය නම් කවරෙ යත්: නෛෂ්ක්‍ර‍ම්‍යයෙන් කාමච්ඡන්දය විෂ්කම්භණය කරනලද ද ශූන්‍යද වෙයි. අව්‍යාපාදයෙන් ව්‍යාපාදය විෂ්කම්භණය කරනලද ද ශූන්‍ය ද වෙයි. ආලෝකසංඥායෙන් ථිනමිද්ධය විෂ්කම්භණය කරනලද ද ශූන්‍ය ද වෙයි. අවික්ෂේපයෙන් ඖද්ධත්‍යය විෂ්කම්භණය කරන ලද ද ශූන්‍ය ද වෙයි. ධර්මනිශ්චයෙන් විචිකිත්සාව විෂ්කම්භණය කරනලද ද ශූන්‍ය ද වෙයි. ඥානයෙන් අවිද්‍යාව විෂ්කම්භණය කරනලද ද ශූන්‍ය ද වෙයි. ප්‍රාමොද්‍යයෙන් අරතිය විෂ්කම්භණය කරනලද ද ශූන්‍ය ද වෙයි. ප්‍ර‍ථමධ්‍යානයෙන් නීවරණයෝ විෂ්කම්භණය කරනලද ද ශූන්‍ය ද වෙති ... අර්හන්මාර්ගයෙන් හැම කෙලෙස්හු විෂ්කම්භණය කරනලද ද ශූන්‍ය ද වෙත්. මේ විෂ්කම්භණ ශූන්‍ය නම් වේ.

තදඞ්ගශූන්‍ය නම් කවරැ යත්: නෛෂ්ක්‍ර‍ම්‍යයෙන් ප්‍ර‍හීණ වූ කාමච්ඡන්දය නෛෂ්ක්‍ර‍ම්‍යාභාව හෙයින් ඒ (නෛෂ්ක්‍ර‍ම්‍ය) අඞ්ගයෙන් ශූන්‍ය යැ අව්‍යාපාදයෙන් ප්‍ර‍හිණ වූ ව්‍යාපාදය ඒ අඞ්ගයෙන් ශූන්‍ය යැ. ආලෝකසංඥායෙන් ප්‍ර‍හීණ වූ ථිනමිද්ධය ඒ අඞ්ගයෙන් ශූන්‍ය යැ. අවික්ෂේපයෙන් ප්‍ර‍හීණ වූ ඖද්ධත්‍යය ඒ අඞ්ගයෙන් ශූන්‍ය යැ. ධර්මනිශ්චයෙන් ප්‍ර‍හීණ වූ විචිකිත්සාව ඒ අඞ්ගයෙන් ශූන්‍ය යැ. ඥානයෙන් ප්‍ර‍හීණ වූ අවිද්‍යාව ඒ අඞ්ගයෙන් ශූන්‍ය යැ. ප්‍රාමොද්‍යයෙන් ප්‍ර‍හිණ වූ අරතිය ඒ අඞ්ගයෙන් ශූන්‍ය යැ. ප්‍ර‍ථමධ්‍යානයෙන් ප්‍ර‍හීණ වූ නීවරණයෝ ඒ අඞ්ගයෙන් ශූන්‍යහ ... විවර්තානුදර්ශනායෙන් ප්‍ර‍හීණ වූ සංයෝගාභිනිවේශය ඒ අඞ්ගයෙන් ශූන්‍ය යි. මේ තදඞ්ගශූන්‍ය නම් වේ.

සමුච්ඡේදශූන්‍ය නම් කවරැ යත්: නෛෂ්ක්‍ර‍ම්‍යයෙන් ප්‍ර‍හීණ වූ කාමච්ඡන්දය මොනොවට සිඳුනාලද ද ශූන්‍ය ද වෙයි. අව්‍යාපාදයෙන් ප්‍ර‍හීණ වූ ව්‍යාපාදය මොනොවට සිඳුනාලද ද ශූන්‍ය ද වෙයි. ආලෝකයසංඥායෙන් ප්‍ර‍හීණ වූ ථිනමිද්ධය මොනොවට සිඳුනාලද ද ශූන්‍ය ද වෙයි. අවික්ෂේපයෙන් ප්‍ර‍හීණ වූ ඖද්ධත්‍යය මොනොවට සිඳුනාලද ද ශූන්‍ය ද වෙයි. ධර්මනිශ්චයෙන් ප්‍ර‍හීණ වූ විචිකිත්සාව මොනොවට සිඳුනාලද ද ශූන්‍ය ද වෙයි. ඥානයෙන් ප්‍ර‍හීණ වූ අවිද්‍යාව මොනොවට සිඳුනාලද ද ශූන්‍ය ද වෙයි. ප්‍රාමොද්‍යයෙන් ප්‍ර‍හීණ වූ අරතිය වූ අරතිය මොනොවට සිඳුනා ලද ද ශූන්‍ය ද වෙයි. ප්‍ර‍ථමධ්‍යානයෙන් ප්‍ර‍හීණ වූ නීවරණයෝ මොනොවට සිඳුනාලද ද ශූන්‍ය ද වෙයි ... අර්හන්මාර්ගයෙන් ප්‍ර‍හීණ වූ හැම කෙලෙස්හු මොනොවට සිඳුනාලද ද ශූන්‍ය ද වේ. මේ සමුච්ඡේද ශූන්‍ය නම් වේ.

ප්‍ර‍තිප්‍ර‍ශ්‍රබ්ධිශූන්‍ය නම් කවරැ යත්: නෛෂ්ක්‍ර‍ම්‍යයෙන් ප්‍ර‍හීණ වූ කාමච්ඡන්දය සන්හිඳුනාලද ද (තදඞ්ග හෙයින්) ශූන්‍ය ද වෙයි. අව්‍යාපාදයෙන් ප්‍ර‍හීණ වූ ව්‍යාපාදය සන්හිඳුනාලද ද ශූන්‍ය ද වෙයි. ආලෝකසංඥායෙන් ප්‍ර‍හීණ වූ ථිනමිද්ධය සන්හිඳුනා ලද ද ශූන්‍ය ද වෙයි. අවික්ෂේපයෙන් ප්‍ර‍හීණ වූ ඖද්ධත්‍යය සන්හිඳුනාලද ද ශූන්‍ය ද වෙයි. ධර්මනිශ්චයෙන් ප්‍ර‍හීණ වූ විචිකිත්සාව සන්හිඳුනාලද ද ශූන්‍ය ද වෙයි. ඥානයෙන් ප්‍ර‍හීණ වූ අවිද්‍යාව සන්හිඳුනාලද ද ශූන්‍ය ද වෙයි. ප්‍රාමොද්‍යයෙන් ප්‍ර‍හීණ වූ අරතිය සන්හිඳුනා ලද ද ශූන්‍ය ද වෙයි. ප්‍ර‍ථමධ්‍යානයෙන් ප්‍ර‍හීණ වූ නීවරණයෝ සන්හිඳුනා ලදහු ද ශූන්‍ය ද වෙති ... අර්හන්මාර්ගයෙන් ප්‍ර‍හීණ වූ හැම කෙලෙස්හු සන්හිඳුනා ලදහු ද ශූන්‍ය ද වෙත්. මේ ප්‍ර‍තිප්‍ර‍ශ්‍ර‍බ්ධිශූන්‍ය නම් වේ.

නිස්සරණ ශූන්‍ය නම් කවරැ යත්: නෛෂ්ක්‍ර‍ම්‍යයෙන් ප්‍ර‍හීණ වූ කාමච්ඡන්දය නිස්සෘත (හැරපියන ලද) ද ශූන්‍ය ද වෙයි. අව්‍යාපාදයෙන් ප්‍ර‍හීණ වූ ව්‍යාපාදය නිස්සෘත ද ශූන්‍ය ද වෙයි. ආලෝකසංඥායෙන් ප්‍ර‍හීණ වූ ථිනමිද්ධය නිස්සෘත ද ශූන්‍ය ද වෙයි. අවික්ෂේපයෙන් ප්‍ර‍හීණ වූ ඖද්ධත්‍යය නිස්සෘත ද ශූන්‍ය ද වෙයි. ධර්මනිශ්චයෙන් ප්‍ර‍හීණ වූ විචිකිත්සාව නිස්සෘත ද ශූන්‍ය ද වෙයි. ඥානයෙන් ප්‍ර‍හීණ වූ අවිද්‍යාව නිස්සෘත ද ශූන්‍ය ද වෙයි. ප්‍රාමොද්‍යයෙන් ප්‍ර‍හීණ වූ අරතිය නිස්සෘත ද ශූන්‍ය ද වෙයි. ප්‍ර‍ථමධ්‍යානයෙන් ප්‍ර‍හීණ වූ නීවරණයෝ නිස්සෘත ද ශූන්‍ය ද වෙත් ... අර්හන්මාර්ගයෙන් ප්‍ර‍හීණ වූ හැම කෙලෙස්හු නිස්සෘත ද ශූන්‍ය ද වෙත්. මේ නිස්සරණශූන්‍ය නම් වේ.

අධ්‍යාත්මශූන්‍ය නම් කවරැ යත්: අධ්‍යාතම වූ චක්ෂුස ආත්ම හෙයිනුදු ආත්මීය හෙයිනුදු නිත්‍ය හෙයිනුදු ධ්‍රැව හෙයිනුදු ශාශ්වත හෙයිනුදු අවිපරිණාමස්වභාව හෙයිනුදු ශූන්‍ය යැ: අධ්‍යාත්ම වූ ශ්‍රොත්‍ර‍ය ... අධ්‍යාත්ම වූ ඝ්‍රාණය ... අධ්‍යාත්ම වූ ජීහ්වාව ... අධ්‍යාත්ම වූ කය ... අධ්‍යාත්ම වූ මනස ... ආත්ම හෙයිනුදු ආත්මීය හෙයිනුදු නිත්‍ය හෙයිනුදු ධ්‍රැව හෙයිනුදු ශාශ්වත හෙයිනුදු අවිපරිණාම ස්වභාව හෙයිනුදු ශූන්‍ය යි. මේ අධ්‍යාත්ම ශූන්‍ය නම් වේ.

බාහ්‍ය ශූන්‍ය නම් කවරැ යත්: බාහය වූ රූපයෝ ... බාහ්‍ය වූ ධර්මයෝ ආත්ම හෙයිනුදු ආත්මීය හෙයිනුදු නිත්‍ය හෙයිනුදු ධ්‍රැව හෙයිනුදු ශාශ්වත හෙයිනුදු අවිපරිණාමස්වභාව හෙයිනුදු ශූන්‍යහ. මේ බාහ්‍ය ශූන්‍ය නම් වේ.

දුභතො ශූන්‍ය නම් කවරැ යත්: යම් අධ්‍යාත්ම වූ චක්ෂුසෙකුත් යම් බාහ්‍ය වූ රූප කෙනෙකුත් වෙත් ද මෙ දෙක ආත්ම හෙයිනුදු ආත්මීය හෙයිනුදු නිත්‍ය හෙයිනුදු ධ්‍රැව හෙයිනුදු ශාශ්වත හෙයිනුදු අවිපරිණාමස්වභාව හෙයිනුදු ශූන්‍ය යැ. යම් අධ්‍යාත්ම වූ ශ්‍රොත්‍රයෙකුත් යම් බාහ්‍ය වූ ශබ්ද කෙනෙකුත් වෙත් ද ... යම් අධ්‍යාත්ම වූ ඝ්‍රාණයෙකුත් යම් බාහ්‍ය වූ ගන්ධ කෙනෙකුත් වෙත් ද ... යම් අධ්‍යාත්ම වූ ජිහ්වාවකුත් යම් බාහ්‍ය වූ රස කෙනෙකුත් වෙත් ද ... යම් අධ්‍යාත්ම වූ කයෙකුත් යම් බාහ්‍ය වූ ස්ප්‍ර‍ෂ්ටව්‍ය කෙනෙකුත් වෙත් ද ... යම් අධ්‍යාත්ම වූ මනසෙකුත් යම් බාහ්‍ය වූ ධර්ම කෙනෙකුත් වෙත් ද මෙ දෙක ආත්ම හෙයිනුදු ආත්මීය හෙයිනුදු නිත්‍ය හෙයිනුදු ධ්‍රැව හෙයිනුදු ශාශ්වත හෙයිනුදු අවිපරිණාමස්වභාව හෙයිනුදු ශූන්‍ය යි. මේ දුභතොශූන්‍ය නම් වේ.

සභාගශූන්‍ය නම් කවරැ යත්: ආධ්‍යාත්මික වූ ෂඩායතනයෝ සභාග ද ශූන්‍ය ද වෙති, බාහ්‍ය වූ ෂඩායතනයෝ සභාග ද ශූන්‍ය ද වෙති, ෂඩ්විඥානකායයෝ සභාග ද ශූන්‍ය ද වෙති, ෂට්ස්පර්ශකායයෝ සභාග ද ශූන්‍ය ද වෙති, ෂඩ්වේදනාකායයෝ සභාග ද ශූන්‍ය වෙති, ෂට්සංඥාකායයෝ සභාග ද ශූන්‍ය ද වෙති, ෂට්චේතනාකායයෝ සභාග ද ශූන්‍ය ද වෙත්. මේ සභාගශූන්‍ය නම් වේ.

විසභාගශූන්‍ය නම් කවරැ යත්: ආධ්‍යත්මික වූ ෂඩායතනයෝ බාහ්‍ය වූ ෂඩායතනයන් හා සමග විසභාග ද ශූන්‍ය ද වෙති, බාහ්‍ය වූ ෂඩායතනයෝ ෂඩ්විඥානකායයන් හා සමග විසභාග ද ශූන්‍ය ද වෙති, ෂඩ්විඥානකායයෝ ෂට්ස්පර්ශකායයන් හා සමග විසභාග ද ශූන්‍ය ද වෙති, ෂට්ස්පර්ශකායයෝ ෂට්වේදනාකායයන් හා සමග විසභාග ද ශූන්‍ය ද වෙති, ෂඩ්වේදනාකායයෝ ෂට්සංඥාකායයන් හා සමග විසභාග ද ශූන්‍ය ද වෙති, ෂට්සංඥාකායයෝ ෂට්චේතනාකායයන් හා සමග විසභාග ද ශූන්‍ය ද වෙත්. මේ විසභාග ශූන්‍ය නම් වේ.

එෂණාශූන්‍ය නම් කවරැ යත්: නෛෂ්ක්‍රම්ම්‍යෙෙෂණාව කාමච්ඡන්දයෙන් ශූන්‍ය යැ, අව්‍යාපාදෛෂණාව ව්‍යාපාදයෙන් ශූන්‍ය යැ, ආලෝකසංඥෛෂණාව ථිනමිද්ධයෙන් ශූන්‍ය යැ, අවික්ෂේපෛෂණාව ඖද්ධත්‍යයෙන් ශූන්‍ය යැ, ධර්මනිශ්චයෛෂණාව විචිකිත්සායෙන් ශූන්‍ය යැ, ඥානෛෂණාව අවිද්‍යායෙන් ශූන්‍ය යැ, ප්‍රාමොද්‍යෛෂණාව අරතියෙන් ශූන්‍ය යැ, ප්‍ර‍ථමධ්‍යානෛෂණාව නීවරණ හෙයින් ශූන්‍ය යැ ... අර්හන්මාර්ගෛෂණාව හැම කෙලෙසුන්ගෙන් ශූන්‍ය යි. මේ එෂණාශූන්‍ය නම් වේ.

පරිග්‍ර‍හශූන්‍ය නම් කවරැ යත්: නෛෂ්ක්‍ර‍ම්‍යපරිග්‍ර‍හය කාමච්ඡන්ද හෙයින් ශූන්‍ය යැ, අව්‍යාපාදපරිග්‍ර‍හය ව්‍යාපාද හෙයින් ශූන්‍ය යැ, ආලෝකසංඥාපරිග්‍ර‍හය ථීනමිද්ධ හෙයින් ශූන්‍ය යැ, ධර්මනිශ්චයපරිග්‍ර‍හය විචිකිත්සා හෙයින් ශූන්‍ය යැ, ඥානපරිග්‍ර‍හය අවිද්‍යා හෙයින් ශූන්‍ය යැ, ප්‍රාමොද්‍යපරිග්‍ර‍හය අරති හෙයින් ශූන්‍ය යැ, ප්‍ර‍ථමධ්‍යානපරිග්‍ර‍හය නීවරණ හෙයින් ශූන්‍ය යැ ... අර්හන්මාර්ගපරිග්‍ර‍හය හැම කෙලෙස් හෙයින් ශූන්‍ය යි. මේ පරිග්‍ර‍හ ශූන්‍ය නම් වේ.

ප්‍ර‍තිලාභශූන්‍ය නම් කවරැ යත්: නෛෂ්ක්‍ර‍ම්‍යප්‍ර‍තිලාභය කාමච්ඡන්දයෙන් ශූන්‍ය යැ, අව්‍යාපාදප්‍ර‍තිලාභය ව්‍යාපාදයෙන් ශූන්‍ය යැ, ආලෝකසංඥාප්‍ර‍තිලාභය ථිනමිද්ධයෙන් ශූන්‍ය යැ, අවික්ෂේපප්‍ර‍තිලාභය ඖද්ධත්‍යයෙන් ශූන්‍ය යැ, ධර්මනිශ්චයප්‍ර‍තිලාභය විචිකිත්සායෙන් ශූන්‍ය යැ, ඥානප්‍ර‍තිලාභය අවිද්‍යායෙන් ශූන්‍ය යැ, ප්‍රාමොද්‍යප්‍ර‍තිලාභය අරතියෙන් ශූන්‍ය යැ, ප්‍ර‍ථමධ්‍යානප්‍ර‍තිලාභය නීවරණයන්ගෙන් ශූන්‍ය යැ ... අර්හන්මාර්ගප්‍ර‍තිලාභය හැම කෙලෙසුන්ගෙන් ශූන්‍ය යි. මේ ප්‍ර‍තිලාභශූන්‍ය නම් වේ.

ප්‍ර‍තිවේධශූන්‍ය නම් කවරැ යත්: නෛෂ්ක්‍ර‍ම්‍යප්‍ර‍තිවේධය කාමච්ඡන්දයෙන් ශූන්‍ය යැ, අව්‍යාපාදප්‍ර‍තිවේධය ව්‍යාපාදයෙන් ශූන්‍ය යැ, ආලෝකසංඥාප්‍ර‍තිවේධය ථිනමිද්ධයෙන් ශූන්‍ය යැ, අවික්ෂේපප්‍ර‍තිවේධය ඖද්ධත්‍යයෙන් ශූන්‍ය යැ, ධර්මනිශ්චයප්‍ර‍තිවේධය විචිකිත්සායෙන් ශූන්‍ය යැ, ඥානප්‍ර‍තිවේධය අවිද්‍යායෙන් ශූන්‍ය යැ, ප්‍රාමොද්‍යප්‍ර‍තිවේධය අරතියෙන් ශූන්‍ය යැ, ප්‍ර‍ථමධ්‍යාන ප්‍ර‍තිවේධය නීවරණයන්ගෙන් ශූන්‍ය යැ ... අර්හන්මාර්ගප්‍ර‍තිවේධය හැම කෙලෙසුන්ගෙන් ශූන්‍ය යි. මේ ප්‍ර‍තිවේධශූන්‍ය නම් වේ.

එකත්වශූන්‍ය නම්, නානාත්වශුන්‍ය නම් කවරැ යත්: කාමච්ඡන්දය (ශාන්තවෘත්තී නැති බැවින්) නානාත්ව යැ, නෛෂ්ක්‍ර‍ම්‍යය (ශාන්තවෘත්ති බැවින්) ඒකත්ව යි. නෛෂ්ක්‍ර‍ම්‍යසඞ්ඛ්‍යාත ඒකත්වය සිතනුවහට කාමච්ඡන්ද විසින් ශූන්‍ය යැ, ව්‍යාපාදය නානාත්ව යැ, අව්‍යාපාදය ඒකත්ව යි. අව්‍යාපාද සඞ්ඛ්‍යාත ඒකත්වය සිතනුවහට ව්‍යාපාද විසින් ශූන්‍ය යැ. ථිනමිද්ධය නානාත්ව යැ, ආලෝකසංඥාව ඒකත්ව යි. ආලෝකසංඥා සඞ්ඛ්‍යාත ඒකත්වය සිතනුවහට ථිනමිද්ධ විසින් ශූන්‍ය යැ. ඖද්ධත්‍යය නානාත්ව යැ, අවික්ෂේපය එකත්ව යි. අවික්ෂේප සඞ්ඛ්‍යාත ඒකත්වය සිතනුවහට ඖද්ධත්‍ය විසින් ශූන්‍ය යැ. විචිකිත්සාව නානාත්ව යැ, ධර්මනිශ්චය ඒකත්ව යි. ධර්මනිශ්චය සඞ්ඛ්‍යාත එකත්වය සිතනුවහට විචිකිත්සා විසින් ශූන්‍ය යැ. අවිද්‍යාව නානාත්ව යැ, ඥානය ඒකත්ව යි. ඥාන සඞ්ඛ්‍යාත එකත්වය සිතනුවහට අවිද්‍යා විසින් ශූන්‍ය යැ. අරතිය නානාත්ව යැ, ප්‍රාමොද්‍යය එකත්ව යි. ප්‍රාමොද්‍ය සඞ්ඛ්‍යාත ඒකත්වය සිතනුවහට අරති විසින් ශූන්‍ය යැ. නීවරණයෝ නානාත්ව යැ, ප්‍ර‍ථමධ්‍යානය ඒකත්ව යි. ප්‍ර‍ථමධ්‍යාන සඞ්ඛ්‍යාත ඒකත්වය සිතනුවහට නීවරණ විසින් ශූන්‍ය යැ ... හැම කෙලෙස්හු නානාත්ව යැ. අර්හන්මාර්ගය එකත්ව යි. අර්හන්මාර්ග සඞ්ඛ්‍යාත ඒකත්වය සිතනුවහට හැම කෙලෙසුන් විසින් ශූන්‍ය යි. මේ එකත්වශූන්‍ය නම් නානාත්වශූන්‍ය නම් වේ.

ක්ෂාන්තිශූන්‍ය නම් කවරැ යත්: නෛෂ්ක්‍ර‍ම්‍යක්ෂාන්තිය කාමච්ඡන්ද විසින් ශූන්‍ය යැ, අව්‍යාපාදක්ෂාන්තිය ව්‍යාපාද විසින් ශූන්‍ය යැ, ආලෝකසංඥාක්ෂාන්තිය ථිනමිද්ධ විසින් ශූන්‍ය යැ, අවික්ෂේපක්ෂාන්තිය ඖද්ධත්‍ය විසින් ශූන්‍ය යැ, ධර්මනිශ්චයක්ෂාන්තිය විචිකිත්සා විසින් ශූන්‍ය යැ, ඥානක්ෂාන්තිය අවිද්‍යා විසින් ශූන්‍ය යැ, ප්‍රාමොද්‍යක්ෂාන්තිය අරති විසින් ශූන්‍ය යැ, ප්‍ර‍ථමධ්‍යාන ක්ෂාන්තිය නීවරණ විසින් ශූන්‍ය යැ ... අර්හන්මාර්ගක්ෂාන්තිය හැම කෙලෙසුන් විසින් ශූන්‍ය යි. මේ ක්ෂාන්තිශූන්‍ය නම් වේ.

අධිෂ්ඨානශූන්‍ය නම් කවරැ යත්: නෛෂ්ක්‍ර‍ම්‍යාධිෂ්ඨානය කාමච්ඡන්ද විසින් ශූන්‍ය යැ, අව්‍යාපාදාධිෂ්ඨානය ව්‍යාපාද විසින් ශූන්‍ය යැ, ආලෝකසංඥාධිෂ්ඨානය ථිනිමිද්ධ විසින් ශූන්‍ය යැ, අවික්ෂේපාධිෂ්ඨානය ඖදධත්‍ය විසින් ශූන්‍ය යැ, ධර්මනිශ්චයාධිෂ්ඨානය විචිකිත්සා විසින් ශූන්‍ය යැ, ඥානාධිෂ්ඨානය අවිද්‍යා විසින් ශූන්‍ය යැ, ප්‍රාමොද්‍යාධිෂ්ඨානය අරති විසින් ශූන්‍ය යැ, ප්‍ර‍ථමධ්‍යානාධිෂ්ඨානය නීවරණ විසින් ශූන්‍ය යැ ... අර්හන්මාර්ගාධිෂ්ඨානය හැම කෙලෙසුන් විසින් ශූන්‍ය යි. මේ අධිෂ්ඨානශූන්‍ය නම් වේ.

පර්යාවගාහණශූන්‍ය නම් කවරැ යත්: නෛෂ්ක්‍ර‍ම්‍යයෙහි බැසගැනීම කාමච්ඡන්ද විසින් ශූන්‍ය යැ, අව්‍යාපාදයෙහි බැසගැනීම ව්‍යාපාද විසින් ශූන්‍ය යැ, ආලෝකසංඥායෙහි බැසගැනීම ථිනමිද්ධ විසින් ශූන්‍ය යැ, අවික්ෂේපයෙහි බැසගැනීම ඖද්ධත්‍ය විසින් ශුන්‍ය යැ, ධර්මනිශ්චයෙහි බැසගැනීම විචිකිත්සා විසින් ශූන්‍ය යැ, ඥානයෙහි බැසගැනීම අවිද්‍යා විසින් ශූන්‍ය යැ, ප්‍රාමොද්‍යයෙහි බැසගැනීම අරති විසින් ශූන්‍ය යැ, ප්‍ර‍ථමධ්‍යානයෙහි බැසගැනීම නීවරණ විසින් ශූන්‍ය යැ ... අර්හන්මාර්ගයෙහි බැසගැනීම හැම කෙලෙසුන් විසින් ශූන්‍ය යි. මේ පර්යාවගාහණශූන්‍ය යි.

සම්‍යග්ඥාන සමන්වාගතයා (රහත්හු) ගේ හැම ශූන්‍යතයන් අතුරින් පරමාර්ථශූන්‍ය වූ ප්‍ර‍වෘත්තික්ෂය (අනුපාදාපරිනිර්වාණය) කවරැ යත්: මෙ සසුන්හි සම්‍යග්ඥානසමන්වාගත වූයේ නෛෂ්ක්‍ර‍ම්‍ය හේතුකොටගෙන කාමච්ඡන්දයාගේ පැවැත්ම ක්ෂය කෙරෙයි, අව්‍යාපාදය හේතුකොටගෙන ව්‍යාපාදයාගේ පැවැත්ම ක්ෂය කෙරෙයි, ආලෝකසංඥාව හේතුකොටගෙන ථිනමිද්ධයාගේ පැවැත්ම ක්ෂය කෙරෙයි, අවික්ෂේපය හේතුකොටගෙන ඖද්ධත්‍යයාගේ පැවැත්ම ක්ෂය කෙරෙයි, ධර්මනිශ්චය හේතුකොටගෙන විචිකිත්සාවගේ පැවැත්ම ක්ෂය කෙරෙයි, ඥානය හේතුකොටගෙන අවිද්‍යාවගේ පැවැත්ම ක්ෂය කෙරෙයි, ප්‍රාමොද්‍යය හේතුකොටගෙන අරතියගේ පැවැත්ම ක්ෂය කෙරෙයි, ප්‍ර‍ථමධ්‍යාන හේතුකොටගෙන නීවරණයන්ගේ පැවැත්ම ක්ෂය කෙරෙයි ... අර්හන්මාර්ගය හේතුකොටගෙන හැම කෙලෙසුන්ගේ පැවැත්ම ක්ෂය කෙරේ.

තවද සම්‍යග්ඥාන ඇත්තහු අනුපාදිශේෂපරිනිර්වාණධාතුයෙන් පිරිනිවෙන්නහුට මේ චක්ෂුඃප්‍ර‍වෘත්තිය ද ක්ෂය වෙයි. අන්‍ය චක්ෂුඃප්‍ර‍වෘත්තියෙකුදු නූපදි. මේ ශ්‍රොත්‍ර‍්‍ර‍ප්‍ර‍වෘත්තිය ද ... ඝ්‍රාණප්‍ර‍වෘත්තිය ද ... ජිහ්වාප්‍ර‍වෘත්තිය ද ... කායප්‍ර‍වෘත්තිය ද ... මනඃප්‍ර‍වෘත්තිය ද ක්ෂය වෙයි, අන්‍ය වූ මනඃප්‍ර‍වෘත්තියෙකුදු නූපදි. මේ සම්‍යග්ඥානසමන්වාගතයාගේ හැම ශූන්‍යතයන් අතුරින් පරිමාර්ථශූන්‍ය වූ ප්‍ර‍වෘත්තික්ෂය නම් වේ යයි.

ශූන්‍යතාකථා නිමි.
