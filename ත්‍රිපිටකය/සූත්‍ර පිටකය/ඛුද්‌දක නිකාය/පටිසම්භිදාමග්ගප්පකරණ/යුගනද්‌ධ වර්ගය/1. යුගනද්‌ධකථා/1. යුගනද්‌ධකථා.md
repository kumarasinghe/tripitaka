ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » යුගනද්‌ධ වර්ගය » 1. යුගනද්‌ධකථා

# 1\. යුගනද්‌ධකථා

මා විසින් මෙසේ අසනලද: එක් සමයෙක්හි ආයුෂ්මත් ‍ආනන්‍ද ස්ථවිරයන් වහන්සේ කොසඹෑනුවර ඝෝෂිතාරාමයෙහි වාසය කරන සේක. එසමයෙහි ආයු‍ෂ්මත්‍ ආනන්‍ද ස්ථවිරයන් වහන්සේ ‘ඇවැත්නි, මහණෙනි’ යි භික්‍ෂූන් ඇමතූසේක. ‘ඇවැත්නි’ යි ඒ භික්‍ෂූහු ආයුෂ්මත් අනඳතෙරුනට පිළිවදන් ඇස්වූහ. ආයුෂ්මත් අනඳතෙරණුවෝ මේ වදාළහ:

ඇවැත්නි, යම්කිසි මහණෙක් හෝ මෙහෙණක් හෝ මා සමීපයෙහි තමා රහත්බවට පැමිණීම ප්‍රකාශ කෙරේ නම් සර්‍වප්‍රකාරයෙන් සතර ප්‍රතිපදාමාර්‍ගයෙන් හෝ මොවුනතුරෙහි එක්තරයෙකින් හෝ ප්‍රකාශ කෙරේ. කවර සතර ප්‍රතිපදාමාර්‍ගයෙකින යත්:

ඇවැත්නි, මෙ සස්නෙහි මහණ තෙම ශමථපූර්‍වඞ්ගම වූ විදර්‍ශනාව වඩයි. ශමථපූර්‍වඞ්ගම වූ විදර්‍ශනා වඩන ඕහට මාර්‍ගය උපදී. හෙතෙම ඒ මාර්‍ගය ඇසුරු කෙරෙහි වඩයි පුනපුනා වඩයි, ඒ මාර්‍ගය ඇසුරු කරන වඩන පුනපුනා වඩන ඕහට සංයෝජනයෝ ප්‍රහීණ වෙති, අනුශයධර්‍මයෝ විගතාන්ත (කෙළවර) වෙත්.

තවද අනෙකක් කියමි: ඇවැත්නි, මහණ තෙම විදර්‍ශනා පූර්‍වඞ්ගම වූ ශමථය වඩයි, විදර්‍ශනා පූර්‍වඞ්ගම ශමථය වඩන ඕහට මාර්‍ගය උපදී. හෙතෙම ඒ මාර්‍ගය ඇසුරු කෙරෙයි වඩයි පුනපුනා වඩයි, ඒ මාර්‍ගය ඇසුරු කරන වඩන පුනපුනා වඩන ඕහට සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

තවද ඇවැත්නි, මහණ තෙම ශමථ–විදර්‍ශනා යුගනද්ධ (යුගළු) කොට වඩයි, ශමථ විදර්‍ශනා යුගනද්ධ කොට වඩන ඕහට මාර්‍ගය උපදී. හෙතෙම ඒ මාර්‍ගය ඇසුරු කෙරෙයි වඩයි පුනපුනා වඩයි, ඒ මාර්‍ගය ඇසුරු කරන වඩන පුනපුනා වඩන ඕහට සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

තවද ඇවැත්නි, මහණට ඔභාසාදිධර්‍මයෙහි වික්ෂෙපසඞ්ඛ්‍යාත උද්ධතභාවයෙන් විරෝධයට පමුණුවනලද සිත වෙයි, යම් කලෙක ඒ (විදර්‍ශනාවීථීයට බැසැගෙන සිටි) සිත ගෝචරජ්ඣත්ත සඞ්ඛ්‍යාත අරමුණෙහි මැ පිහිටා ද මොනොවට හිඳී ද එකඟ වේ ද මොනොවට සිටී ද, ඇවැත්නි, ඒ විදර්‍ශනාවීථීයට පිළිපන් සමය වෙයි. ඕහට මාර්‍ගය උපදී. හෙතෙම ඒ මාර්‍ගය ඇසුරු කෙරෙයි වඩයි පුනපුනා වඩයි, ඒ මාර්‍ගය ඇසුරු කරන වඩන පුනපුනා වඩන ඕහට සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

ඇවැත්නි, යම් කිසි මහණෙක් හෝ මෙහෙණක් හෝ මා සමීපයෙහි තමා රහත්බවට පැමිණීම ප්‍රකාශ කෙරේ නම් මේ සතර ප්‍රතිපදාමාර්‍ගයෙන් හෝ මොවුනතුරෙහි එක්තරයෙකින් හෝ ප්‍රකාශ කෙරේ යයි.

කිසෙයින් ශමථපූර්‍වඞ්ගම විදර්‍ශනා වඩාද යත්: නෛෂ්ක්‍රම්‍යවශයෙන් චිත්තයාගේ එකඟබව අවික්ෂේප සඞ්ඛ්‍යාත සමාධි යැ, ඒ සමාධියෙහි උපන් (චිත්තචෛතසික) ධර්‍මයන් අනිත්‍යානුදර්‍ශනස්වභාවයෙන් විදර්‍ශනා යැ, දුඃඛානුදර්‍ශනස්වභාවයෙන් විදර්‍ශනා යැ, අනාත්‍මානුදර්‍ශනස්වභාවයෙන් විදර්‍ශනා යි. මෙසෙයින් පළමු වැ ශමථය වෙයි. පසු වැ විදර්‍ශනා වේ. එයින් කියනු ලැබෙයි: ‘සමථපුබ්බඞ්ගමං විපස්සනං භාවෙති’

භාවෙති යනු භාවනා සතරෙකි: ඒ ශමථයෙහි උපන් (චිත්තචෛතසික) ධර්‍මයන් නො ඉක්ම පවත්නා ස්වභාවයෙන් භාවනා යැ, ඉන්‍ද්‍රියයන්ගේ ඒකකෘත්‍යස්වභාවයෙන් භාවනා යැ, තදුපගවිර්‍ය්‍යධුරස්වභාවයෙන් භාවනා යැ, ආසේවනස්වභාවයෙන් භාවනා යි.

ම‍ග්‍ගො සඤ්‌ජායති යනු: කිසෙයින් මාර්‍ගය උපදී ද යත්: දර්‍ශනාර්‍ත්‍ථයෙන් සම්‍යග්ද්‍රෘෂ‍්ටිසඞ්ඛ්‍යාත මාර්‍ගය උපදි, අභිනිරෝපණාර්‍ත්‍ථයෙන් සම්‍යක්සංකල්‍ප සඞ්ඛ්‍යාත මාර්‍ගය උපදි. පරිග්‍රහාර්‍ත්‍ථයෙන් සම්‍යග්වවන සඞ්ඛ්‍යාත මාර්‍ගය උපදි. සමුත්‍ථානාර්‍ත්‍ථයෙන් සම්‍යක්කර්‍මාන්ත සඞ්ඛ්‍යාත මාර්‍ගය උපදි. ව්‍යවදානාර්‍ත්‍ථයෙන් සම්‍යගාජීව සඞ්ඛ්‍යාත මාර්‍ගය උපදි. ප්‍රග්‍රහාර්‍ත්‍ථයෙන් සම්‍යග්ව්‍යායාම සඞ්ඛ්‍යාත මාර්‍ගය උපදි. උපස්‍ථානාර්‍ත්‍ථයෙන් සම්‍යක්ස්මෘති සඞ්ඛ්‍යාත මාර්‍ගය උපදි. අවික්ෂේපාර්‍ත්‍ථයෙන් සම්‍යක්සමාධි සඞ්ඛ්‍යාත මාර්‍ගය උපදී. මෙසෙයින් මාර්‍ගය උපදි.

“සො තං මග්ගං ආසෙවති භාවෙති බහුලීකරොති” ආසෙවති යනු: කිසෙයින් ඇසුරු කෙරෙයි යත්: ආවර්‍ජනා කෙරෙමින් ඇසුරු කෙරෙයි, දනිමින් ඇසුරු කෙරෙයි, දක්මින් ඇසුරු කෙරෙයි, ප්‍රත්‍යවේක්ෂා කෙරෙමින් ඇසුරු කෙරෙයි, සිත පිහිටුවමින් ඇසුරු කෙරෙයි, සැදැහැයෙන් නිශ්චය කෙරෙමින් ඇසුරු කෙරෙයි, වීර්‍ය්‍යය දැඩි කොට ගනිමින් ඇසුරු කෙරෙයි, සිහි එළවා තබමින් ඇසුරු කෙරෙයි, සිත අරමුණෙහි සම වැ තබමින් ඇසුරු කෙරෙයි, ප්‍රඥායෙන් දැනගනිමින් ඇසුරු කෙරෙයි, ස්වභාවලක්ෂණාවබෝධයෙන් දතයුත්ත අභිජානනය කෙරෙමින් ඇසුරු කෙරෙයි, සාමාන්‍යලක්ෂණාවබෝධයෙන් දතයුත්ත පරිජානනය කෙරෙමින් ඇසුරු කෙරෙයි, දුරු කළයුත්ත දුරුකෙරෙමින් ඇසුරු කෙරෙයි, වැඩියයුත්ත වඩමින් ඇසුරු කෙරෙයි, ප්‍රත්‍යක්ෂකටයුත්ත ප්‍රත්‍යක්ෂ කෙරෙමින් ඇසුරු කෙරෙයි, මෙසෙයින් ඇසුරු කෙරේ.

භාවෙති යනු: කිසෙයින් වඩා ද යත්: ආවර්‍ජනා කෙරෙමින් වඩයි, දනිමින් වඩයි, දකිමින් වඩයි, ප්‍රත්‍යවේක්ෂා කෙරෙමින් වඩයි, සිත පිහිටුවමින් වඩයි, ශ්‍රද්ධායෙන් නිශ‍්චය කෙරෙමින් වඩයි,වීර්‍ය්‍යය දැඩි කොට ගන්මින් වඩයි, සිහි එළවා තබමින් වඩයි, සිත අරමුණෙහි සම වැ තබමින් වඩයි, ප්‍රඥායෙන් දැනගනිමින් වඩයි, අභිඥෙයය අභිජානනය කෙරෙමින් වඩයි, පරිඥෙයය පරිජානනය කෙරෙමින් වඩයි, ප්‍රහාතව්‍යය ප්‍රජහනය කෙරෙමින් වඩයි, භාවිතව්‍යය භාවනා කෙරෙමින් වඩයි, සාක්ෂාත්කර්‍තව්‍යය සාක්ෂාත් කෙරෙමින් වඩයි, මෙසෙයින් වඩා.

බහුලිකරොති යනු: කිසෙයින් පුනපුනා වඩා ද යත්: ආවර්‍ජනා කෙරෙමින් පුනපුනා වඩයි, දනිමින් පුනපුනා වඩයි, දකිමින් පුනපුනා වඩයි, ප්‍රත්‍යවේක්ෂා කෙරෙමින් පුනපුනා වඩයි, සිත පිහිටුවමින් පුනපුනා වඩයි, සැදැහැයෙන් නිශ්චය කෙරෙමින් පුනපුනා වඩයි, වීර්‍ය්‍යය දැඩි කොට ගනිමින් පුනපුනා වඩයි, සිහි එළවා තබමින් පුනපුනා වඩයි, සිත අරමුණෙහි සම වැ තබමින් පුනපුනා වඩයි, ප්‍රඥායෙන් ප්‍රජානනය කෙරෙමින් පුනපුනා වඩයි, අභිඥෙයය අභිජානනය කෙරෙමින් පුනපුනා වඩයි, පරිඥෙයය පරිජානනය කෙරෙමින් පුනපුනා වඩයි, ප්‍රහාතව්‍යය ප්‍රජහනය කෙරෙමින් පුනපුනා වඩයි, භාවිතව්‍යය භාවනා කෙරෙමින් පුනපුනා වඩයි, සාක්ෂාත්කර්‍තව්‍යය සාක්ෂාත් කෙරෙමින් පුනපුනා වඩයි, මෙසෙයින් පුනපුනා වඩා.

තස්ස තං ‍මග්ගං ආසෙවතො භාවයතො බහුලීකරොතො සඤ්ඤොජනා පහීයන්ති අනුසයා බ්‍යන්‌තීහොන්‌තී යනු: කිසෙයින් සංයෝජනයෝ ප්‍රහීණ වෙත් ද; අනුශයධර්‍මයෝ විගතාන්ත වෙත් ද යත්: සෝවන්මගින් සත්කායද්‍රෘෂ්ටි යැ විචිකිත්සා යැ ශීලව්‍රතපරාමර්‍ශ යැ යන මේ තුන් සංයෝජනයෝ ප්‍රහීණ වෙති, ද්‍රෘෂ්ට්‍යනුශය යැ වීචිකිත්සානුශය යැ යන මේ අනුශයධර්‍මයෝ දෙදෙන විගතාන්ත වෙති. සෙදගැමිමගින් ඖදාරික වූ කාමරාගසංයෝජන යැ ප්‍රතිඝසංයෝජන යැ යන මේ සංයෝජනයෝ දෙදෙන ප්‍රහීණ වෙති, ඖදාරික වූ කාමරාගානුශය යැ ප්‍රතිඝානුශය යැ යන මේ අනුශයධර්‍මයෝ දෙදෙන විගතාන්ත වෙති. අනගැමිමගින් අණු සහගත වූ කාමරාගසංයෝජන යැ ප්‍රතිඝසංයෝජන යැ යන මේ සංයෝජනයෝ දෙදෙන ප්‍රහීණ වෙති. අණුසහගත වූ කාමරාගානුශය යැ ප්‍රතිඝානුශය යැ යන මේ අනුශයධර්‍මයෝ දෙදෙන විගතාන්ත වෙති. රහත්මගින් රූපරාග යැ අරූපරාග යැ මාන යැ ඖද්ධත්‍ය යැ අවිද්‍යා යැ යන මේ සංයෝජනයෝ පස්දෙන ප්‍රහීණ වෙති, මානානුශය යැ භවරාගානුශය යැ අවිද්‍යානුශය යැ යන මේ තුන් අනුශයධර්‍මයෝ විගතාන්ත වෙති, මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

අව්‍යාපාද වශයෙන් චිත්තයාගේ එකඟබව අවි‍‍‍ක්ෂෙප සඞ්ඛ්‍යාත සමාධි යැ ... ආලෝකසංඥා වශයෙන් චිත්තයාගේ එකඟබව අවි‍‍‍ක්ෂෙප සඞ්ඛ්‍යාත සමාධි යැ ... පටිනිස්සග්ගානුපස්සී වැ ආශ්‍වාස කිරීම් වශයෙන්, පටිනිස්සග්ගානුපස්සී වැ ප්‍ර‍ශ්වාස කිරීම් වශයෙන් චිත්තයාගේ එකඟබව අවි‍‍‍ක්ෂෙප සඞ්ඛ්‍යාත සමාධි යැ. ඒ ශමථයෙහි උපන් (චිත්ත‍‍‍චෛත්ත) ධර්‍මයන් අනිත්‍යානුදර්‍ශනාර්‍ත්‍ථයෙන් විදර්‍ශනා යැ, දුඃඛානුදර්‍ශනාර්‍ත්‍ථයෙන් විදර්‍ශනා යැ, අනාත්මානුදර්‍ශනාර්‍ත්‍ථයෙන් විදර්‍ශනා යි. මෙසෙයින් පළමු වැ ශමථය වෙයි, පසු වැ විදර්‍ශනා වේ. එයින් කියනු ලැබෙයි: ‘සමථපුබ්බඞ්‍ගමං විපස්සනං භාවෙති’

භාවෙති යනු: භාවනා සතරෙකි: ඒ ශමථයෙහි උපන් (චිත්තචෛත්ත) ධර්‍මයන් නො ඉක්ම පවත්නා ස්වභාවයෙන් භාවනා යැ, ඉන්‍ද්‍රීයයන්ගේ ඒකරසා‍‍‍‍‍‍ර්‍ත්‍ථයෙන් භාවනා යැ, තදූපගවිර්‍ය්‍යධූරාර්‍ත්‍ථයෙන් භාවනා යැ, ආසේවනාර්‍ත්‍ථයෙන් භාවනා යි.

මග්ගොසඤ්‌ජායති යනු: කිසෙයින් මාර්‍ගය උපදී ද යත්: දර්‍ශනාර්‍ත්‍ථයෙන් සම්‍යග්ද්‍රෘෂ්ටි සඞ්ඛ්‍යාත මාර්‍ගය උපදී. අභිනිරෝපණාර්‍ත්‍ථයෙන් සම්‍යක් සංකල්‍ප සඞ්ඛ්‍යාත මාර්‍ගය උපදි ... අවික්ෂේපාර්‍ත්‍ථයෙන් සම්‍යක්සමාධි සඞ්ඛ්‍යාත මාර්‍ගය උපදී. මෙසෙයින් මාර්‍ගය උපදී.

‘සො තං මග්ගං ආසෙවති භාවෙති බහුලීකරොති’ ආසෙවති යනු: කිසෙයින් ආසේවන කෙරේ ද යත්: ආවර්‍ජනා කෙරෙමින් ආසේවන කෙරෙයි, දනිමින් ආසේවන කෙරෙයි ... සාක්ෂාත්කර්‍තව්‍යය සාක්ෂාත් කෙරෙමින් ආසේවන කෙරේ. මෙසෙයින් ආසේවන කෙරේ.

භාවෙති යනු කිසෙයින් භාවනා කෙරේ ද යත්: ආවර්‍ජනා කෙරෙමින් භාවනා කෙරෙයි, දනිමින් භාවනා කෙරෙයි ... සාක්ෂාත්කර්‍තව්‍යය සාක්ෂාත් කෙරෙමින් භාවනා කෙරේ. මෙසෙයින් භාවනා කෙරේ.

බහුලීකරොති යනු: කිසෙයින් බහුලකෙරේ ද යත්: ආවර්‍ජනා කෙරෙමින් බහුල කෙරෙයි, දනිමින් බහුල කෙරෙයි ... සාක්ෂාත් කෙරෙමින් බහුල කෙරේ. මෙසෙයින් බහුල කෙරේ.

“තස්ස තං ‍මග්ගං ආසෙවතො භාවයතො බහුලීකරොතො සඤ්ඤොජනා පහීයන්තී අනුසයා බ්‍යන්‌තීහොන්‌තී යනු: කිසෙයින් සංයෝජනයෝ ප්‍රහීණ වෙත් ද, අනුශයධර්‍මයෝ විගතාන්ත වෙත් ද යත්: ස්‍රොතාපත්තිමාර්‍ගයෙන් සත්කායද්‍රෘෂ්ටි යැ විචිකිත්සා යැ ශීලව්‍රතපරාමර්‍ශ යැ යන මේ තුන් සංයෝජනයෝ ප්‍රහීණ වෙති, ද්‍රෘෂ්ට්‍යනුශය යැ විචීකිත්සානුශය යැ යන මේ අනූශයධර්‍මයෝ දෙදෙන විගතාන්ත වෙති. සකෘදාගාමීමාර්‍ග‍යෙන් ඖදාරික වූ කාමරාගසංයෝජන යැ ප්‍රතිඝසංයෝජන යැ යන මේ සංයෝජනයෝ දෙදෙන ප්‍රහීණ වෙති, ඖදාරික වූ කාමරාගානුශය යැ ප්‍රතිඝානුශය යැ යන මේ අනුශයධර්‍මයෝ දෙදෙන විගතාන්ත වෙති. අනාගාමිමාර්‍ග‍යෙන් අණුසහගත වූ කාමරාගසංයෝජන යැ ප්‍රතිඝසංයෝජන යැ යන මේ සංයෝජනයෝ දෙදෙන ප්‍රහීණ වෙති, අණුසහගත වූ කාමරාගානුශය යැ ප්‍රතිඝානුශය යැ යන මේ අනුශයධර්‍මයෝ දෙදෙන විගතාන්ත වෙති. අර්‍හන්මාර්‍ගයෙන් රූපරාග යැ අරූපරාග යැ මාන යැ ඖද්ධත්‍ය යැ අවිද්‍යා යැ යන මේ සංයෝජනයෝ පස්දෙන ප්‍රහීණ වෙති, මානානුශය යැ භවරාගානුශය යැ අවිද්‍යානුශය යැ යන මේ තුන් අනුශය ධර්‍මයෝ විගතාන්ත වෙත්. මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

මෙසෙයින් ශමථපූර්‍වඞ්ගම විදර්‍ශනා වඩා.

කිසෙයින් විදර්‍ශනාපූර්‍වඞ්ගම ශමථය වඩා ද යත්: අනිත්‍යානුදර්‍ශනාර්‍ත්‍ථයෙන් විදර්‍ශනා යැ, දුඃඛානුදර්‍ශනාර්‍ත්‍ථයෙන් විදර්‍ශනා යැ, අනාත්මානුදර්‍ශනාර්‍ත්‍ථයෙන් විදර්‍ශනා යැ, ඒ විදර්‍ශනායෙහි උපන් (චිත්ත‍‍‍චෛත්ත) ධර්‍මයන් ද නිර්‍වාණාලම්බන බැවින් (උපදවනලද) චිත්තයාගේ ඒකාග්‍රතා සඞ්ඛ්‍යාත (උපචාරඅර්‍පණාහෙද) අවික්ෂේපය සමාධි යැ. මෙසෙයින් පළමු වැ විදර්‍ශනා වෙයි, පසු වැ ශමථය වේ. එයින් කියනු ලැබෙයි: “විපස්සනාපුබ්බඞ්ගමං සමථං භාවෙති" යනු.

භාවෙති යනු: භාවනා සතරෙකි ... ආසේවනාර්‍ත්‍ථයෙන් භාවනා යි. මග්ගොසඤ්‌ජායති යනු: කිසෙයින් මාර්‍ගය උපදී ද යත්: ... මෙසෙයින් මාර්‍ගය උපදී. මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

රූපය අනිත්‍ය හෙයින් අනුදර්‍ශනාර්‍ත්‍ථයෙන් විදර්‍ශනා යැ, රූපය දුඃඛ හෙයින් අනුදර්‍ශනාර්‍ත්‍ථයෙන් විදර්‍ශනා යැ, රූපය අනාත්ම හෙයින් අනුදර්‍ශනාර්‍ත්‍ථයෙන් විදර්‍ශනා යි. ඒ විදර්‍ශනායෙහි උපන් (චිත්ත‍‍‍චෛත්ත) ධර්‍මයන් ද නිර්‍වාණාලම්බන බැවින් (උපදවනලද) චිත්තයාගේ ඒකාග්‍රතා සඞ්ඛ්‍යාත අවික්ෂේපය සමාධි යැ. මෙසෙයින් පළමු වැ විදර්‍ශනා වෙයි, පසු වැ ශමථය වේ. එයින් කියනු ලැබෙයි: “විපස්සනාපුබ්බඞ්ගමං සමථං භාවෙති” යනු.

භාවෙති යනු: භාවනා සතරෙකි ... ආසේවනාර්‍ත්‍ථයෙන් භාවනා යි. මග්ගො සඤ්‌ජායතී යනු: කිසෙයින් මාර්‍ගය උපදී ද යත් ... මෙසෙයින් මාර්‍ගය උපදි ... මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

වේදනාව ... සංඥාව ... සංස්කාරයන් ... විඥානය ... චක්‍ෂුස ... ජරාමරණය අනිත්‍ය හෙයින් අනුදර්‍ශනාර්‍ත්‍ථයෙන් විදර්‍ශනා යැ, ජරාමරණය දුඃඛ හෙයින් ... අනාත්ම හෙයින් අනුදර්‍ශනාර්‍ත්‍ථයෙන් විදර්‍ශනා යි. ඒ විදර්‍ශනායෙහි උපන් (චිත්ත‍‍‍චෛත්ත) ධර්‍මයන් ද නිර්‍වාණාලම්බන බැවින් (උපදවනලද) චිත්තයාගේ ඒකාග්‍රතා සඞ්ඛ්‍යාත අවික්ෂේපය සමාධි යැ. මෙසෙයින් පළමු වැ විදර්‍ශනා වෙයි, පසු වැ ශමථය වේ. එයින් කියනු ලැබෙයි: “විපස්සනාපුබ්බඞ්ගමං සමථං භාවෙති”යනු.

භාවෙති යනු: භාවනා සතරෙකි: ආසේවනාර්‍ත්‍ථයෙන් භාවනා යි. මග්ගෝ සඤ්‌ජායති යනු: කිසෙයින් මාර්‍ගය උපදී ද යත් ... මෙසෙයින් මාර්‍ගය උපදී ... මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

මෙසෙයින් විදර්‍ශනාපූර්‍වඞ්ගම ශමථය වඩා.

කිසෙයින් ශමථ විදර්‍ශනා යුගනද්ධ (යුගළු) කොට වඩා ද යත්: සොළොස් අයුරෙකින් ශමථ–විදර්‍ශනා යුගනද්ධ කොට වඩයි. ආලම්බන වශයෙන්, ගෝචර වශයෙන්, ප්‍රහාණ වශයෙන්, පරිත්‍යාග වශයෙන්, ව්‍යුත්‍ථාන වශයෙන, නිවර්‍තන වශයෙන්, ශාන්ත වශයෙන්, ප්‍රණීත වශයෙන, විමුක්ති වශයෙන්, අනාස්‍රව වශයෙන්, අතික්‍රමණ වශයෙන්, නිමිත්තරහිතාර්‍ත්‍ථයෙන, ප්‍රණිධිරහිතාර්‍ත්‍ථයෙන, ශූන්‍යතාර්‍ත්‍ථයෙන, එකකෘත්‍යාර්‍ත්‍ථයෙන, අනතික්‍රමණාර්‍ත්‍ථයෙන, යුගනද්ධාර්‍ත්‍ථයෙනි.

කිසෙයින් ආලම්බන වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍රතා සඞ්ඛ්‍යාත අවික්ෂේපයසමාධිය නිරෝධාලම්බන වෙයි, අවිද්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධාලම්බන වෙයි. මෙසෙයින් ආලම්බනාර්‍ත්‍ථයෙන් ශමථවිදර්‍ශනාවෝ එකකෘත්‍ය වෙති, යුගනද්ධ වෙති, ඔවුනොවුත් නො ඉක්ම පවතිත්. එයින් කියනු ලැබෙයි: ‘ආරම්මණට්ඨෙන සමථවිපස්සනං යුගනද්ධං භාවෙති’ යනු.

භාවෙති යනු: භාවනා සතරෙකි ... ආසේවනාර්‍ත්‍ථයෙන් භාවනා යි. මග්ගෝ සඤ්‌ජායති යනු: කිසෙයින් මාර්‍ගය උපදී ද යත්: මෙසෙයින් මාර්‍ගය උපදී ... මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්. මෙසෙයින් ආලම්බනාර්‍ත්‍ථයෙන් ශමථ–විදර්‍ශනා යුගනද්ධ කොට වඩා.

කිසෙයින් ගෝචර වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍රතා සඞ්ඛ්‍යාත අවික්ෂේපසමාධිය නිරෝධගෝචර වෙයි, අවිද්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධගෝචර වෙයි, මෙසෙයින් ගෝචරාර්‍ත්‍ථයෙන් ශමථ–විදර්‍ශනාවෝ එකරස වෙති, යුගනද්ධ වෙති, ඔවුනොවුත් නො ඉක්ම පවතිත්. එයින් කියනු ලැබෙයි: ‘ගොචරට්ඨෙන සමථවිපස්සනං යුගනද්ධං භාවෙති’ යනු. (භාවෙති යනු ...)

කිසෙයින් ප්‍රහාණ වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යසහගත ක්ලෙශයන් ද ස්කන්‍ධයන් ද දුරු කරන යෝගීහට චිත්තයාගේ ඒකාග්‍රතා සඞ්ඛ්‍යාත අවික්ෂේපසමාධිය නිරෝධගෝචර වෙයි, අවිද්‍යාසහගත ක්ලෙශයන් ද ස්කන්‍ධයන් ද දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධගෝචර වෙයි, මෙසෙයින් ප්‍රහාණාර්‍ත්‍ථයෙන් ශමථ–විදර්‍ශනාවෝ එකරස වෙති, යුගනද්ධ වෙති, ඔවුනොවුත් නො ඉක්ම පවතිත්. එයින් කියනු ලැබෙයි: ‘පහානට්ඨෙන සමථවිපස්සනං යුගනද්ධං භාවෙති’ යනු …

කිසෙයින් පරිත්‍යාග වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යසහගත ක්ලෙශයන් ද ස්කන්‍ධයන් ද පරිත්‍යාග කරන යෝගීහට චිත්තයාගේ ඒකාග්‍රතා සඞ්ඛ්‍යාත අවික්ෂේපසමාධිය නිරෝධගෝචර වෙයි, අවිද්‍යාසහගත ක්ලෙශයන් ද ස්කන්‍ධයන් ද පරිත්‍යාග කරන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධගෝචර වෙයි. මෙසෙයින් පරිත්‍යාගාර්‍ත්‍ථයෙන් ශමථ–විදර්‍ශනාවෝ එකරස වෙති, යුගනද්ධ වෙති, ඔවුනොවුත් නො ඉක්ම පවතිත්. එයින් කියනු ලැබෙයි: ‘පරිච්චාගට්ඨෙන සමථවිපස්සනං යුගනද්ධං භාවෙති’ යනු …

කිසෙයින් ව්‍යූත්‍ථාන වශයෙන් ශමථ–විදර්‍ශනා යුගනද්ධ කොට වඩා ද යත්. ඖද්ධත්‍යසහගත ක්ලෙශයන් කෙරෙන් ද ස්කන්‍ධයන් කෙරෙන් ද නැගෙන යෝගීහට චිත්තයාගේ ඒකාග්‍රතා සඞ්ඛ්‍යාත අවික්ෂේපසමාධිය නිරෝධගෝචර වෙයි, අවිද්‍යාසහගත ක්ලෙශයන් ද ස්කන්‍ධයන් කෙරෙන් ද නැගෙන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධගෝචර වෙයි, මෙසෙයින් ව්‍යුත්‍ථානාර්‍ත්‍ථයෙන් ශමථ විදර්‍ශනාවෝ එකරස වෙති, යුගනද්ධ වෙති, ඔවුනොවුත් නො ඉක්ම පවතිත්. එයින් කියනු ලැබෙයි: ‘වුට්ඨානට්ඨෙන සමථ–විපස්සනං යුගනද්ධං භාවෙති’ යනු ...

කිසෙයින් විවර්‍තන වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යසහගත කෙලෙසුන් කෙරෙන් ද ස්කන්‍ධයන් ද කෙරෙන් ද විවර්‍තනය වන (වටාලා නො පෙරළෙන අයුරින් නවත්නා) යෝගීහට චිත්තයාගේ ඒකාග්‍රතා සඞ්ඛ්‍යාත අවික්ෂේපසමාධිය නිරෝධගෝචර වෙයි, අවිද්‍යාසහගත කෙලෙසුන් කෙරෙන් ද ස්කන්‍ධයන් ද කෙරෙන් ද විවර්‍තනය වන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධගෝචර වෙයි. මෙසෙයින් විවර්‍තනාර්‍ත්‍ථයෙන් ශමථ–විදර්‍ශනාවෝ එකරස වෙති, යුගනද්ධ වෙති, ඔවුනොවුත් නො ඉක්ම පවතිත්. එයින් කියනු ලැබෙයි: ‘විවට්ටනට්ඨෙන සමථවිපස්සනං යුගනද්ධං භාවෙති’ යනු ...

කිසෙයින් ශාන්ත වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේප සමාධිය ශාන්ත වුයේ නිරෝධගෝචර වෙයි, අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව ශාන්ත වූවා නිරෝධගෝචර වෙයි. මෙසෙයින් ශාන්ත වශයෙන් ශමථ–විදර්‍ශනාවෝ ඒකරස වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි ‘සන්තට්ඨෙනසමථවිපස්සනං යුගනද්ධං භාවෙති’ යනු …

කිසෙයින් ප්‍ර‍ණීත වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේපසමාධිය ප්‍ර‍ණීත වූයේ නිරෝධගෝචර වෙයි, අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව ප්‍ර‍ණීත වූවා නිරෝධගෝචර වෙයි. මෙසෙයින් ප්‍ර‍ණීත වශයෙන් ශමථ–විදර්‍ශනාවෝ එකරස වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි: ‘පණීතට්ඨෙන සමථවිපස්සනං යුගනද්ධං භාවෙති’ යනු …

කිසෙයින් විමුක්තාර්‍ත්‍ථයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේපසමාධිය කාමාස්‍රවය කෙරෙන් මිදුණේ නිරෝධගෝචර වෙයි, අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව අවිද‍්‍යාස්‍රවය කෙරෙන් මිදුණි නිරෝධගෝචර වෙයි. මෙසෙයින් රාගවිරාගයෙන් චිත්තවිමුක්තිය වෙයි, අවිද්‍යාවිරාගයෙන් ප්‍රඥාවිමුක්තිය වෙයි. මෙසෙයින් විමුක්තාර්‍ත්‍ථයෙන් ශමථ–විදර්‍ශනාවෝ ඒකකෘත්‍ය වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි: ‘විමුත්තතට්ඨෙන සමථවිපස්සනං යුගනද්ධං භාවෙති’ යනු.

කිසෙයින් අනාස්‍ර‍වාර්‍ත්‍ථයෙන් ශමථ විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේපසමාධිය කාමාස්‍රවයෙන් අනාස්‍ර‍ව වූයේ නිරෝධගෝචර වෙයි, අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව අවිද‍්‍යාස්‍රවයෙන් අනාස්‍ර‍ව වූයේ නිරෝධගෝචර වෙයි. මෙසෙයින් අනාස්‍ර‍වාර්‍ත්‍ථයෙන් ශමථ–විදර්‍ශනාවෝ ඒකකෘත්‍ය වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි: ‘අනාසවට්ඨෙන සමථවිපස්සනං යුගනද්ධං භාවෙති’ යනු …

කිසෙයින් තරණාර්‍ත්‍ථයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය සහගත ක්ලෙශයන් ද ස්කන්‍ධයන් ද තරණය කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේපසමාධිය නිරෝධගෝචර වෙයි, අවිද‍්‍යාසහගත ක්ලෙශයන් ද ස්කන්‍ධයන් ද තරණය කරන යෝගීහට අනුදර්‍ශනාර්‍ත්‍ථයෙන් විදර්‍ශනාව නිරෝධගෝචර වෙයි. මෙසෙයින් තරණාර්‍ත්‍ථයෙන් ශමථ–විදර්‍ශනාවෝ ඒකකෘත්‍ය වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි: ‘තරණට්ඨෙන සමථවිපස්සනං යුගනද්ධං භාවෙති’ යනු ...

කිසෙයින් අනිමිත්ත වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේපසමාධිය හැම නිමිත්ත කෙරෙන් වෙන් වැ අනිමිත්ත වූයේ නිරෝධගෝචර වෙයි, අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව හැම නිමිත්ත කෙරෙන් වෙන් වැ අනිමිත්ත වූවා නිරෝධගෝචර වෙයි. මෙසෙයින් අනිමිත්ත වශයෙන් ශමථ–විදර්‍ශනාවෝ එකකෘත්‍ය වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි: ‘අනිමිත්තට්ඨෙන සමථවිපස්සනං යුගනද්ධං භාවෙති’ යනු ...

කිසෙයින් අප්‍ර‍ණිහිත වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ ඒකාග්‍ර‍තා සඞ්ඛ්‍යාත අවික්ෂේපසමාධිය හැම ප්‍ර‍ණිධීන් කෙරෙන් වෙන් වැ අප්‍ර‍ණීහිත වූයේ නිරෝධගෝචර වෙයි, අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව හැම ප්‍ර‍ණිධීන් කෙරෙන් වෙන් වැ අප්‍ර‍ණීහිත වූවා නිරෝධගෝචර වෙයි. මෙසෙයින් අප්‍ර‍ණිහිත වශයෙන් ශමථ–විදර්‍ශනාවෝ ඒකකෘත්‍ය වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි; ‘අප්පණිහිතට්ඨෙන සමථවිපස්සනං යුගනද්ධං භාවෙති’ යනු ...

කිසෙයින් ශුන්‍යත වශයෙන් ශමථ–විදර්‍ශනා යුගනද්ධ කොට වඩා ද යත්: ඖද්ධත්‍යය දුරු කරන යෝගීහට චිත්තයාගේ එකාග්‍ර‍තා සඞ්ඛ්‍යාත අවික්ෂේපසමාධිය හැම අභිනිවේශයන් කෙරෙන් ශුන්‍ය වූයේ නිරෝධාලම්බන වෙයි. අවිද‍්‍යාව දුරු කරන යෝගීහට අනුදර්‍ශනාර්‍ත්‍ථයෙන් විදර්‍ශනාව හැම අභිනිවේශයන් කෙරෙන් ශුන්‍ය වූවා නිරෝධාලම්බන වෙයි. මෙසෙයින් ශුන්‍යත වශයෙන් ශමථ–විදර්‍ශනාවෝ ඒකකෘත්‍ය වෙති, යුගනද්ධ වෙති, ඔවුනොවුන් නො ඉක්ම පවතිත්. එයින් කියනු ලැබෙයි: ‘සුඤ්ඤතට්ඨෙන සමථවිපස්සනං යුගනද්ධං භාවෙති’ යනු.

භාවෙති යනු භාවනා සතරෙකි: ඒ භාවනාවිශේෂයෙහි උපන් ශමථ–විදර්‍ශනා සඞ්ඛ්‍යාත යුගනද්ධධර්‍මයන් නො ඉක්ම පවත්නා ස්වභාවයෙන් භාවනා යැ, ශ්‍ර‍ද්ධාදි ඉන්‍ද්‍ර‍යයන්ගේ ඒකකෘත්‍ය ස්වභාවයෙන් භාවනා යැ, තදනුරූපවීර්‍ය්‍යධූර ස්වභාවයෙන් භාවනා යැ, ආසේවන ස්වභාවයෙන් භාවනා යි.

මග්ගෝ සඤ්‌ජායති යනු: කිසෙයින් මාර්‍ගය උපදී ද යත් ... මෙසෙයින් මාර්‍ගය උපදී. මෙසෙයින් සංයෝජනයෝ ප්‍ර‍හීණ වෙති, අනුශයධර්‍මයෝ විගතාන්ත වෙත්. මෙසෙයින් ශුන්‍යත වශයෙන් ශමථ–විදර්‍ශනා යුගනද්ධ කොට වඩා.

මේ සොළොස් අයුරින් ශමථ–විදර්‍ශනා යුගනද්ධ කොට වඩයි.

මෙසෙයින් ශමථ–විදර්‍ශනා යුගනද්ධ කොට වඩා.

කිසෙයින් ඔභාසාදි ධර්‍මයෙහි වි‍ක්ෂෙපයෙන් විරෝධයට පමුණුවනලද සිත වෙයි යත්: අනිත්‍ය හෙයින් මෙනෙහිකරනුවාහට විදර්‍ශනාවභාසය උපදියි. අවභාසය මාර්‍ගඵලධර්‍ම යැ’ යි අවභාසය ආවර්‍ජනා කෙරෙයි. ඒ අවභාසයෙන් උපදනා වික්ෂෙපය ඖද්ධත්‍යය නම. ඒ ඖද්ධත්‍යයෙන් විරෝධයට පමුණුවනලද සිත් ඇත්තේ අනිත්‍ය හෙයින් වැටහීම ඇති සැටියෙන් නො දනියි. දුඃඛ හෙයින් වැටහීම ඇති සැටියෙන් නො දනියි. අනාත්ම හෙයින් වැටහීම ඇති සැටියෙන් නො දනී. එයින් කියනු ලැබෙයි: ‘ධම්මුද්ධච්චවිග්ගහිතමානසො’ යි. යම් කලෙක ඒ (විදර්‍ශනාවීථියට බැස සිටි) සිත ගෝචරාධ්‍යාත්ම සඞ්ඛ්‍යාත ආලම්බනයෙහි මැ පිහිටා නම් මොනොවට හිඳී නම් එකඟ වේ නම් මොනොවට සිටී නම් එබඳු සමයෙක් වේ.

තස්ස මග්ගෝ සඤ්ඡායති යනු: කිසෙයින් මාර්‍ගය උපදී ද යත්: දර්‍ශනාර්‍ත්‍ථයෙන් සම්‍යග්ද්‍රෘෂ්ටි සඞ්ඛ්‍යාත මාර්‍ගය උපදී ... මෙසෙයින් මාර්‍ගය උපදී ... මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

අනිත්‍ය හෙයින් මෙනෙහිකරනුවාහට විදර්‍ශනාඥානය උපදියි ... විදර්‍ශනා ප්‍රීතිය උපදියි ... විදර්‍ශනා ප්‍රශ්‍රබ්ධිය උපදියි ... විදර්‍ශනා සුඛය උපදියි ... අධිමොක්ෂය (ශ්‍රද්ධාව) උපදියි ... විර්‍ය්‍යය උපදියි ... විදර්‍ශනා සම්ප්‍රයුක්‍ත ස්මෘතිය උපදියි ... උපෙක්ෂාව උපදියි ... විදර්‍ශනා නිකාන්තිය උපදියි ... නිකාන්තිය මාර්‍ගඵල ධර්‍ම යැ'යි නිකාන්තිය ආවර්‍ජනා කෙරෙයි. ඒ නිකාන්තියෙන් උපදනා වික්ෂෙපය ඖද්ධත්‍ය නම්. ඒ ඖද්ධත්‍යයෙන් වීරොධයට පමුණුවන ලද සිත් ඇත්තේ අනිත්‍ය හෙයින් වැටහීම් ඇති සැටියෙන් නො දනියි. දුඃඛ හෙයින් වැටහීම් ඇති සැටියෙන් නො දනියි. අනාත්ම හෙයින් වැටහීම් ඇති සැටියෙන් නො දනියි. එයින් කියනු ලැබෙයි. ‘ධම්මූද්ධච්ච විග්ගහිත මානසො’ යි. යම් කලෙක ඒ (විදර්‍ශනා වීථියට බැස සිටි) සිත ගෝචරාධ්‍යාත්ම සඞ්ඛ්‍යාත ආලම්බනයෙහි මැ පිහිටා නම් මොනොවට හිඳී නම් එකඟ වේ නම් මොනොවට සිටී නම් එබඳු සමයෙක් වේ. තස්ස මග්ගෝ සඤ්ජායති යනු: කිසෙයින් මාර්‍ගය උපදී ද යත්: ... මෙසෙයින් මාර්‍ගය උපදියි. ... මෙසෙයින් සංයෝජනයෝ ප්‍රහීණ වෙති, අනුශයධර්‍මයෝ විගතාන්ත වෙත්.

දුඃඛ හෙයින් මෙනෙහි කරනුවාහට ... අනාත්ම හෙයින් කරනුවාහට ඔභාසය උපදියි, ... ඥානය උපදියි ... ප්‍රීතිය උපදියි ... ප්‍රශ්‍රබ්ධිය උපදියි ... සුඛය උපදියි ... අධිමොක්ෂය උපදියි ... වීර්‍ය්‍යය උපදියි ... විදර්‍ශනා සම්ප්‍රයුක්‍ත ස්මෘතිය උපදියි ... උපේක්ෂාව උපදියි ... නිකාන්තිය උපදී. නිකාන්තිය මාර්‍ග ඵල ධර්‍ම යැ'යි නිකාන්තිය ආවර්‍ජනා කෙරෙයි. ඒ නිකාන්තියෙන් උපදනා වික්ෂෙපය ඖද්ධත්‍ය නම, ඒ ඖද්ධත්‍යයෙන් විරෝධයට පමුණුවන ලද සිත් ඇත්තේ අනාත්ම හෙයින් වැටහීම ... අනිත්‍ය හෙයින් වැටහීම ... දුඃඛ හෙයින් වැටහීම ඇති සැටියෙන් නො දනී. එයින් කියනු ලැබෙයි: ‘ධම්මුද්ධච්චවිග්ගහිතමානසො’ යි. ... මෙසෙයින් සංයෝජනයෝ ප්‍රහීණ වෙති. අනුශයධර්‍මයෝ විගතාන්ත වෙත්.

රූපය අනිත්‍ය හෙයින් මෙනෙහි කරනුවාහට ... රූපය දුඃඛ හෙයින් මෙනෙහි කරනුවාහට ... රූපය අනාත්‍ම හෙයින් මෙනෙහි කරනුවාහට ... වේදනාව ... සංඥාව ... සංස්කාරයන් ... විඥානය චක්‍ෂුස ... ජරාමරණය අනිත්‍ය හෙයින් මෙනෙහි කරනුවාහට ... ජරාමරණය දුඃඛ හෙයින් මෙනෙහි කරනුවාහට ... ජරාමරණය අනාත්ම හෙයින් මෙනෙහි කරනුවාහට ඔභාසය උපදී ... විදර්‍ශනාඥානය උපදී ... ප්‍රීතිය උපදී ... ප්‍රශ්‍රබ්‍ධිය උපදී ... සුඛය උපදී ... අධිමොක්ෂය උපදී ... වීර්‍ය්‍යය‍ උපදී ... විදර්‍ශනා සම්ප්‍රයුක්‍ත ස්මෘතිය උපදී ... උපේක්ෂාව උපදී ... නිකාන්තිය උපදී. නිකාන්තිය මාර්‍ග ඵල ධර්‍ම යැ’ යි නිකාන්තිය ආවර්‍ජනා කෙරෙයි. ඒ නිකාන්තියෙන් උපදනා වික්ෂෙපය ඖද්ධත්‍ය නම, ඒ ඖද්ධත්‍යයෙන් විරෝධයට පමුණුවන ලද සිත් ඇත්තේ ජරාමරණය අනාත්ම හෙයින් වැටහීම ඇති සැටියෙන් නො දනී, ජරාමරණය අනිත්‍ය හෙයින් වැටහීම ඇති සැටියෙන් නො දනී, ජරාමරණය දුඃඛ හෙයින් වැටහීම ඇති සැටියෙන් නො දනී. එයින් කියනු ලැබෙයි: 'ධම්මූද්ධච්චවිග්ගහිතමානසො’ යි. යම් කලෙක ඒ (විදර්‍ශනාවීථීයට බැස සිටී) සිත ගෝචරාධ්‍යාත්ම සඞ්ඛ්‍යාත ආලම්බනයෙහි මැ පිහිටා නම් මොනොවට හිඳී නම් එකඟ වේ නම් මොනොවට සිටී නම් එබඳු සමයෙක් වේ.

තස්ස මග්ගෝ සඤ්‌ජායති යනු: කිසෙයින් මාර්‍ගය උපදී ද යත්: ... මෙසෙයින් මාර්‍ගය උපදී. ... මෙසෙයින් සංයෝජනයෝ ප්‍ර‍හීණ වෙති, අනුශයධර්‍මයෝ විගතාන්ත වෙත්.

මෙසෙයින් ඔභාසාදි ධර්‍මයෙහි වික්ෂෙපයෙන් විරෝධයට පමුණුවන ලද සිත වේ.

(1) විදර්‍ශනාවභාස නිමිත්තෙන් ද විදර්‍ශනාඥාන නිමිත්තෙන් ද විදර්‍ශනා ප්‍රීති නිමිත්තෙන් ද යෝගී තෙම විවිධ වැ කම්පා වෙයි, යම් ප්‍රශ්‍ර‍බ්‍ධි ආදියෙකින් සිත සැලේ නම් ඒ විදර්‍ශනා ප්‍රශ්‍ර‍බ්‍ධි නිමිත්තෙන් ද විදර්‍ශනා සුබ නිමිත්තෙන් ද යෝගී තෙම කම්පා වෙයි.

(2) අධිමොක්ෂ නිමිත්තෙන් ද විය්‍යර්‍ නිමිත්තෙන් ද විදර්‍ශනා සම්ප්‍රයුක්ත ස්මෘති නිමිත්තෙන් ද අවර්‍ජනොපෙක්ෂා නිමිත්තෙන් ද විදර්‍ශනොපෙක්ෂා නිමිත්තෙන් ද විදර්‍ශනානිකාන්ති නිමිත්තෙන් ද යෝගී තෙම කම්පා වෙයි.

(3) මේ අවභාසාදි දශ උපක්ලෙශ කාරණයෝ යමක්හු විසින් ප්‍රඥායෙන් පුරුදු කරන ලද්දාහු ද හෙතෙම අවභාසාදි ධර්‍මයෙහි ඖද්ධත්‍යය සඞ්ඛ්‍යාත වි‍ක්ෂෙපයෙහි කුශල වූයෙ වෙයි, නො ද සම්මෝහයට යෙයි.

(4) යෝගාවචර තෙම ඔභාසාදියෙහි වික‍්ෂෙප වේ නම් තෘෂ්ණාමානදෘෂ්ටීන් කිලිටි ද වේ නම් එකල්හි චිත්ත භාවනායෙන් ච්‍යුත වෙයි, වික්ෂෙප වේ නම් කිලිටි නො වේ නම් භාවනායෙන් පිරිහෙයි.

(5) වික්ෂෙප වේ නම් කිලිටි නො වේ නම් තියුණු නුවණැතියේ භාවනායෙන් නො පිරිහෙයි. නො ද වික්ෂෙප වේ නම් සිත කිලිටි නො වේ නම් චිත්තභාවනායෙන් ව්‍යුත නො වෙයි.

(6) මේ සතර කරුණින් අවභාසාදි දශ විධ උපක්ලෙශකාරණයෙහි චිත්තයාගේ ලීනොද්ධත භාවයෙන් විරෝධයට පමුණුවන ලද සිත කුශල වූ යෝගී තෙම මොනොවට දැනගනී’ යයි.

යුගනද්ධකථා නිමි.
