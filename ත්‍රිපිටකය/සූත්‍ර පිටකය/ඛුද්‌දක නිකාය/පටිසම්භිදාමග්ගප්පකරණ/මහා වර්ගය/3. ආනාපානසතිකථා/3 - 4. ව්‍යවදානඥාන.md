ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 3. ආනාපානසතිකථා

# 3 - 4. ව්‍යවදානඥාන

තෙළෙස් ව්‍යවදානඥානයෝ කවරහ යත්: අතීතය ලුහුබඳනා වික්‍ෂෙපය අනු වැ ගිය සිතෙක් වේ ද, එය හැරපියා (ආශ්වාසප්‍ර‍ශ්වාසයන් අතුරෙන්) එක්තැනෙක පිහිටුවයි. මෙසේත් සිත වික්‍ෂෙපයට නො යෙයි. අනාගතය ප්‍රාර්‍ථනා කරන වෙසෙසින් කම්පිත වූ සිතෙක් වේ ද, එය හැරපියා එහි මැ සනිටුහන් කෙරෙයි. මෙසේ ත් සිත වික්‍ෂෙපයට නො යෙයි. ලීන වූ කෞසීද්‍යය අනු වැ ගිය සිතෙක් වේ ද, එය ප්‍ර‍ග්‍ර‍හණය කොට කෞසීද්‍යය දුරු කෙරෙයි, මෙසේ ත් සිත වික්‍ෂෙපයට නො යෙයි. ඉතා දැඩි කොට ගන්නා ලද ඖද්ධත්‍යය අනු වැ ගිය සිතෙක් වේ ද, එය නිග්‍ර‍හ කොට ඖද්ධත්‍යය දුරු කෙරෙයි, මෙසේ ත් සිත වික්‍ෂෙපයට නො යෙයි. වෙසෙසින් නැමුණ රාගය අනු වැ ගිය සිතෙක් වේ ද, එය සම්‍යග්ඥාන ඇති වැ ඒ රාගය දුරු කෙරෙයි, මෙසේත් සිත වික්‍ෂෙපයට නො යෙයි. නතු නො වූ ව්‍යාපාදයට අනු වැ ගිය සිතෙක් වේ ද, සම්‍යග්ඥාන ඇති වැ ඒ ව්‍යාපාදය දුරු කෙරෙයි. මෙසේත් සිත වික්‍ෂෙපයට නො යෙයි. මේ සකරුණින් පිරිශුද්ධ වූ සිත ප්‍ර‍භාස්වර වූයේ ඒකත්‍වයට ගියේ වේ.

ඒ එකත්‍වයෝ කවරහ යත්: දානවස්තුපරිත්‍යාගයාගේ එළඹසිටීමෙන් වූ එකත්‍ව යැ. ශමථනිමිත්ත එළඹසිටීමෙන් වූ එකත්‍ව යැ. භඞ්ගලක්‍ෂණය එළඹසිටීමෙන් වූ එකත්‍ව යැ නිරොධය එළඹසිටීමෙන් වූ එකත්‍ව යයි.

දානවස්තුපරිත්‍යාගයාගේ එළඹසිටීමෙන් වු එකත්‍වය දානයෙහි අධිමුක්තයනට වෙයි. විදර්‍ශනාපාදකසමාධිය අනු වැ යෙදුණවුනට ශමථනිමිත්ත එළඹසිටීමෙන් වූ එකත්‍වය ද විදර්‍ශකයනට භඞ්ගලක්‍ෂණය එළඹසිටීමෙන් වූ එකත්‍වය ද ආර්‍ය්‍යපුද්ගලයනට නිරොධය එළඹසිටීමෙන් වූ එකත්‍වය ද වෙයි. මේ සතර කරුණින් එකත්‍වයට ගිය සිත ප්‍ර‍තිපද්විශුද්ධියට පිවිසියේ ද වෙයි. උපෙක්‍ෂායෙන් වඩනලද්දේත් ඥානයෙන් විශොධිත වූයේත් වේ.

ප්‍ර‍ථමධ්‍යානයාගේ ආදිය කවරෙ යැ මධ්‍යය කවරෙ යැ පර්‍ය්‍යවසානය කවරෙ යත්: ප්‍ර‍තිපද්විශුද්ධිය ප්‍ර‍ථමධ්‍යානයාගේ ආදි යැ උපෙක්‍ෂානුබ්‍රෑහණය මධ්‍ය යැ සම්ප්‍ර‍හර්‍ෂණය පර්‍ය්‍යවසාන යි.

ප්‍ර‍තිපද්විශුද්ධිය ප්‍ර‍ථමධ්‍යානයාගේ ආදි යැ. ආදිහුගේ ලක්‍ෂණ කෙතෙක් ද යත්: ආදිහුගේ ලක්‍ෂණ තුනෙකි. යමෙක් ඒ ප්‍ර‍ථමධ්‍යානයට පරිපන්‍ථ වේ නම් එයින් සිත විශුද්ධ වෙයි. විශුද්ධ බැවින් සිත මධ්‍යමශමථනිමිත්තට (අර්‍පණාසමාධියට) පැමිණෙයි. පිළිපන් බැවින් එහි සිත පිවිසෙයි. පරිපන්‍ථයෙන් යම් චිත්තවිශුද්ධියකුත් වේ ද විශුද්ධ බැවින් චිත්තය මධ්‍යමශමථනිමිත්තට යම් බැසගැනීමකුත් වේ ද පිළිපන් බැවින් එහි යම් සිත පිවිසගැනීමකුත් වේ ද, ප්‍ර‍තිපද්විශුද්ධිය ප්‍ර‍ථමධ්‍යානයාගේ ආදි යැ ආදිහුගේ මේ තුන් ලක්‍ෂණයෝ වෙති. එයින් කියනු ලැබෙයි. ‘ප්‍ර‍ථමධ්‍යානය ආදිකල්‍යාණ ද ලක්‍ෂණසම්පන්න ද වේ යයි.

උපෙක්‍ෂානුබ්‍රෑහණය ප්‍ර‍ථමධ්‍යානයාගේ මධ්‍යය වෙයි. මධ්‍යයාගේ ලක්‍ෂණ කෙතෙක් ද යත්: මධ්‍යයාගේ ලක්‍ෂණ තුනෙකි. විශුද්ධ සිත අධ්‍යුපෙක්‍ෂා කෙරෙයි. ශමථයට පිළිපන් සිත අධ්‍යුපෙක්‍ෂා කෙරෙයි. එකත්වයෙන් එළඹසිටි සිත අධ්‍යුපෙක්‍ෂා කෙරෙයි. යම් විශුද්ධ සිතක් අධ්‍යුපෙක්‍ෂා කෙරේ ද යම් ශමථයට පිළිපන් සිතක් අධ්‍යුපෙක්‍ෂා කෙරේ ද, යම් එකත්වයෙන් එළඹ සිටි සිත අධ්‍යුපෙක්‍ෂා කෙරේ ද. ඒ උපෙක්‍ෂානුබ්‍රෑහණය ප්‍ර‍ථමධ්‍යානයාගේ මධ්‍යය වෙයි. මධ්‍යයාගේ මේ තුන් ලක්‍ෂණයෝ වෙති. එයින් කියනු ලැබෙයි. ‘ප්‍ර‍ථමධ්‍යානය මධ්‍යකල්‍යාණ ද ලක්‍ෂණසම්පන්න ද වේ’ යයි.

සම්ප්‍රහර්‍ෂණය ප්‍ර‍ථමධ්‍යානයාගේ පර්‍ය්‍යවසානය වෙයි. පර්‍ය්‍යවසානයාගේ ලක්‍ෂණ කෙතෙක් ද යත්: පර්‍ය්‍යවසානයාගේ ලක්‍ෂණ සතරෙකි. ඒ භාවනාවිශෙෂයෙහි උපන් (සමාධිප්‍ර‍ඥා සඞ්ඛ්‍යාත යුගනද්ධ) ධර්‍මයන් (ඔවුනොවුන්) නො ඉක්ම පවත්නා ස්වභාවයෙන් සම්ප්‍රහර්‍ෂණ යැ (ශ්‍රද්ධාදි) ඉන්ද්‍රියයන්ගේ එකකෘත්‍යභාවයෙන් සම්ප්‍ර‍හර්‍ෂණ යැ තදනුච්ඡවිකවීර්‍ය්‍යධුර ස්වභාවයෙන් සම්ප්‍ර‍හර්‍ෂණ යැ ආසෙවන ස්වභාවයෙන් සම්ප්‍ර‍හර්‍ෂණ යි සම්ප්‍ර‍හර්‍ෂණය ප්‍ර‍ථමධ්‍යානයාගේ පර්‍ය්‍යවසානය වෙයි. පර්‍ය්‍යවසානයාගේ මේ සතර ලක්‍ෂණයෝ වෙති. එයින් කියනු ලැබෙයි. ‘ප්‍ර‍ථමධ්‍යානය පර්‍ය්‍යවසානකල්‍යාණ ද ලක්‍ෂණසම්පන්න ද වේ’ යයි.

මෙසෙයින් ත්‍රිවිධභාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ විතර්‍කසම්පන්න ද විචාරසම්පන්න ද ප්‍රීතිසම්පන්න ද සුඛසම්පන්න ද චිත්තයාගේ අධිෂ්ඨානසම්පන්න ද ශ්‍ර‍ද්ධාසම්පන්න ද වීර්‍ය්‍යසම්පන්න ද ස්මෘතිසම්පන්න ද සමාධිසම්පන්න ද ප්‍ර‍ඥාසම්පන්න ද වේ.

ද්විතීයධ්‍යානයාගේ ආදිය කවරෙ යැ මධ්‍යය කවරෙ යැ පර්‍ය්‍යවසානය කවරෙ යැ යත්: ප්‍ර‍තිපද්විශුද්ධිය ද්විතීයධ්‍යානයාගේ ආදි යැ. උපෙක්‍ෂානුබ්‍රෑහණය මධ්‍ය යැ සම්ප්‍ර‍හර්‍ෂණය පය්‍යවසාන යි ... මෙසෙයින් ත්‍රිවිධ‍භාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ ප්‍රීතිසම්පන්න ද සුඛසම්පන්න ද චිත්තයාගේ අධිෂ්ඨානසම්පන්න ද ශ්‍ර‍ද්ධාසම්පන්න ද වීර්‍ය්‍යසම්පන්න ද ස්මෘතිසම්පන්න ද සමාධිසම්පන්න ද ප්‍ර‍ඥාසම්පන්න ද වේ.

තෘතියධ්‍යානයාගේ ආදිය කවරෙ යැ මධ්‍යය කවරෙ යැ පර්‍ය්‍යවසානය කවරෙ යැ යත්: … මෙසෙයින් ත්‍රිවිධ‍භාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ සුඛසම්පන්න ද චිත්තයාගේ අධිෂ්ඨානසම්පන්න ද ශ්‍ර‍ද්ධාසම්පන්න ද වීර්‍ය්‍යසම්පන්න ද ස්මෘතිසම්පන්න ද සමාධිසම්පන්න ද ප්‍ර‍ඥාසම්පන්න ද වේ.

චතුර්ථධ්‍යානයාගේ ආදිය කවරෙ යැ මධ්‍යය කවරෙ යැ පර්‍ය්‍යවසානය කවරෙ යැ යත්: … මෙසෙයින් ත්‍රිවිධ‍භාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ උපෙක්ෂාසම්පන්න ද චිත්තයාගේ අධිෂ්ඨානසම්පන්න ද ශ්‍ර‍ද්ධාසම්පන්න ද වීර්‍ය්‍යසම්පන්න ද ස්මෘතිසම්පන්න ද සමාධිසම්පන්න ද ප්‍ර‍ඥාසම්පන්න ද වේ.

ආකාසානඤ්චායතනසමාපත්තිහුගේ ... විඤ්ඤාණඤ්චායතනසමාපත්තිහුගේ ... ආකිඤ්චඤ්ඤායතනසමාපත්තිහුගේ ... නෙවසඤ්ඤානාසඤ්ඤායතනසමාපත්තිහුගේ ආදිය කවරෙ යැ

මධ්‍යය කවරෙ යැ පර්‍ය්‍යවසානය කවරෙ යැ යත්: ... මෙසෙයින් ත්‍රිවිධ‍භාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ උපෙක්‍ෂාසම්පන්න ද චිත්තයාගේ අධිෂ්ඨානසම්පන්න ද ... ප්‍ර‍ඥාසම්පන්න ද වේ.

අනිච්චානුපස්සනාවගේ ආදිය කවරෙ යැ මධ්‍යය කවරෙ යැ පර්‍ය්‍යවසානය කවරෙ යැ යත්: ... මෙසෙයින් ත්‍රිවිධ‍භාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ විර්‍තකසම්පන්න ද විචාරසම්පන්න ද ප්‍රීතිසම්පන්න ද සුඛසම්පන්න ද චිත්තයාගේ අධිෂ්ඨානසම්පන්න ද ශ්‍ර‍ද්ධාසම්පන්න ද වීර්‍ය්‍යසම්පන්න ද ස්මෘතිසම්පන්න ද සමාධිසම්පන්න ද ප්‍ර‍ඥාසම්පන්න ද වේ.

දුක්ඛානුපස්සනාවගේ ... අනත්තානුපස්සනාවගේ ... නිබ්බිදානුපස්සනාවගේ ... විරාගානුපස්සනාවගේ ... නිරොධානුපස්සනාවගේ ... පටිනිස්සානුපස්සනාවගේ ... ඛයානුපස්සනාවගේ ... වයානුපස්සනාවගේ ... විපරිණාමානුපස්සනාවගේ ... අනිමිත්තානුපස්සනාවගේ ... අප්පණිහිතානුපස්සනාවගේ ... සුඤ්ඤතානුපස්සනාවගේ ... අධිපඤ්ඤාධම්මවිපස්සනාවගේ … යථාභූතඥාණදස්සනයාගේ … ආදීනවානුපස්සනාවගේ ... පටිසඞ්ඛානුපස්සනාවගේ ... විවට්ටානුපස්සනාවගේ ...

ශ්‍රොතාපත්තිමාර්‍ගයාගේ ... සකෘදාගාමීමාර්‍ගයාගේ ... අනාගාමීමාර්‍ගයාගේ ... අර්‍හන්මාර්‍ගයාගේ ආදිය කවරෙ යැ මධ්‍යය කවරෙ යැ පර්‍ය්‍යවසානය කවරෙ යැ යත්: ප්‍ර‍තිපද්විශුද්ධිය අර්‍හන්මාර්‍ගයාගේ ආදි යැ උපෙක්‍ෂානුබ්‍රෑහණය මධ්‍යය යැ සම්ප්‍ර‍හර්‍ෂණය පර්‍ය්‍යාවසාන යි. ප්‍ර‍තිපද්විශුද්ධිය අර්‍හන්මාර්‍ගයාගේ ආදිය වෙයි. ආදිහුගේ ලක්‍ෂණ කෙතෙක් ද ආදිහුගේ ලක්‍ෂණ තුනෙකි. යම් ධර්‍මයෙක් ඒ ප්‍ර‍තිපද්විශුද්ධියට පරිපන්‍ථ වේ ද එයින් සිත විශුද්ධ වෙයි. විශුද්ධ බැවින් සිත මධ්‍යමශමථනිමිත්තට පැමිණෙයි. පිළිපන් බැවින් එහි සිත පිවිසගනී. පරිපන්‍ථයෙන් යම් චිත්තවිශුද්ධියෙකුත් වේ ද විශුද්ධ බැවින් සිත මධ්‍යමශමථනිමිත්තට යම් පැමිණීමෙකුත් වේ ද පිළිපන් බැවින් එහි යම් සිත පිවිසගැනීමෙකුත් වේ ද ඒ ප්‍ර‍තිපද්විශුද්ධිය අර්‍හන්මාර්‍ගයාගේ ආදිය වෙයි. ආදිහුගේ මේ තුන් ලක්‍ෂණයෝ වෙති. එයින් කියනු ලැබෙයි. ‘අර්‍හන්මාර්‍ගය ආදිකල්‍යාණ ද ලක්‍ෂණසම්පන්න ද වේ’ යයි.

උපෙක්‍ෂානුබ්‍රෑහණය අර්‍හන්මාර්‍ගයාගේ මධ්‍යය වෙයි, මධ්‍යයාගේ ලක්‍ෂණ කෙතෙක් ද යත්: මධ්‍යයාගේ ලක්‍ෂණ තුනෙකි: විශුද්ධ සිත අධ්‍යුපෙක්‍ෂා කෙරෙයි. ශමථයට පිළිපන් සිත අධ්‍යුපෙක්‍ෂා කෙරෙයි. එකත්‍වයෙන් එළඹ සිටී සිත අධ්‍යුපෙක්‍ෂා කෙරෙයි. යම් විශුද්ධ සිතක් අධ්‍යුපෙක්‍ෂා කෙරේ නම් යම් ශමථයට පිළිපන් සිතක් අධ්‍යුපෙක්‍ෂා කෙරේ නම් යම් ඒකත්‍වයෙන් එළඹසිටි සිතක් අධ්‍යුපෙක්‍ෂා කෙරේ නම් එයින් කියනු ලැබෙයි: ‘අර්‍හන්මාර්‍ගය මධ්‍යකල්‍යාණ ද ලක්‍ෂණසම්පන්න ද වේ’ යයි.

සම්ප්‍ර‍හර්‍ෂණය අර්‍හන්මාර්‍ගයාගේ පර්‍ය්‍යවසානය වෙයි. පර්‍ය්‍යවසානයාගේ ලක්‍ෂණ කෙතෙක් ද යත්: පර්‍ය්‍යවසානයාගේ ලක්‍ෂණ සතරෙකි. ඒ භාවනා විශෙෂයෙහි උපන් (සමාධි - ප්‍ර‍ඥා සඞ්ඛ්‍යාත යුගනද්ධ) ධර්‍මයන් (ඔවුනොවුන්) නො ඉක්ම පවත්නා ස්වභාවයෙන් සම්ප්‍ර‍හර්‍ෂණ යැ ඉන්ද්‍රියයන් ගේ එකකෘත්‍යස්වභාවයෙන් සම්ප්‍ර‍හර්‍ෂණ යැ තදනුච්ඡවිකවීර්‍ය්‍යධුරවස්වභාවයෙන් සම්ප්‍ර‍හර්‍ෂණ යැ, ආසෙවනස්වභාවයෙන් සම්ප්‍ර‍හර්‍ෂණ යි. සම්ප්‍ර‍හර්‍ෂණය අර්‍හන්මාර්‍ගයාගේ පර්‍ය්‍යවසානය වෙයි. පර්‍ය්‍යවසානයාගේ මේ සතර ලක්‍ෂණයෝ වෙති. එයින් කියනු ලැබෙයි. ‘අර්‍හන්මාර්‍ගය පර්‍ය්‍යවසානලක්‍ෂණ ද ලක්‍ෂණසම්පන්න ද වේ’යයි. මෙසෙයින් ත්‍රිවිධභාවයට ගිය සිත ත්‍රිවිධකල්‍යාණ ඇත්තේ දශලක්‍ෂණසම්පන්න වූයේ විතර්‍කසම්පන්න ද විචාර සම්පන්න ද ප්‍රීතිසම්පන්න ද සුඛසම්පන්න ද චිත්තයාගේ අධිෂ්ඨානසම්පන්න ද ශ්‍ර‍ද්ධාසම්පන්න ද වීර්‍ය්‍යසම්පන්න ද ස්මෘතිසම්පන්න ද සමාධිසම්පන්න ද ප්‍ර‍ඥාසම්පන්න ද වේ.

නිමිත්ත යැ ආශ්වාසප්‍ර‍ශ්වාසයෝ යැ යන මොහු එක් සිතට අරමුණු නො වන්නාහු වෙති. (නිමිත්තාදි) තුන් ධර්‍මයන් නො දන්නාහට (ආනාපානසතිසමාධි) භාවනාව නො ලැබෙයි (1)

නිමිත්ත යැ ආශ්වාසප්‍ර‍ශ්වාසයෝ යැ යන මොහු එක් සිතට අරමුණු නො වන්නාහු වෙති. (නිමිත්තාදි) තුන් ධර්‍මයන් දන්නාහට වැළිත් (ආනාපානසතිසමාධි) භාවනාව ලැබේ යයි. (2)

කිසෙයින් මේ තුන් ධර්‍මයෝ එක් සිතට අරමුණු නො වන්නාහු ද, මේ තුන් ධර්‍මයෝ නො ද අවිදිතයෝ වෙත් ද, සිත වික්‍ෂෙපයට නො ද යෙයි. ප්‍ර‍දහන ද පැනෙයි. ප්‍රයොගය (නීවරණවිෂ්කම්භකධ්‍යානය) ද සාධයි. මාර්‍ගයට පැමිණෙයි යත්:

යම්සේ සම වූ භූමිභාගයෙහි රොපණය කරන ලද වෘක්‍ෂයෙක් වේ ද, ඒ මේ වෘක්‍ෂය පුරුෂයෙක් තෙම කියතින් සිඳුනේ නම් වෘක්‍ෂයෙහි ස්පර්‍ශ කරන ලද කියත්දත් වශයෙන් පුරුෂයාගේ සිහිය එළඹසිටියා වෙයි. (වෘක්‍ෂය ස්පර්‍ශ කොට තමා වෙතට) ආවා වූ හෝ (වෘක්‍ෂය ස්පර්‍ශ කොට පරභාගයට) ගියා වූ හෝ කියත්දත් නො මෙනෙහි කෙරෙයි. ආවා වූ හෝ ගියා වූ හෝ කියත්දත් නො දන්නා ලද්දාහු නො වෙති, ප්‍ර‍දහන ද පැනෙයි, ප්‍ර‍යොගය ද සාධයි. සම වූ භූමිභාගයෙහි රොපණය කරනලද වෘක්‍ෂය යම්බඳු ද උපනිබන්‍ධනා (ස්මෘති) නිමිත්ත එබඳු යැ කියත් දත් යම් බඳු ද ආශ්වාසප්‍ර‍ශ්වාසයෝ එබඳු යැ. යම්සේ වෘක්‍ෂයෙහි ස්පර්‍ශ කරන ලද කියත්දත් වශයෙන් පුරුෂයාගේ ස්මෘතිය එළඹසිටියා වේ ද ආගිය කියත්දත් නො මෙනෙහි කෙරේ ද ආගිය කියත්දත් නොදන්නාලද්දාහු නො වෙත් ද ප්‍ර‍දහනත් පැනේ ද ප්‍රයොගයත් සාධා ද, එසෙයින් මැ මහණ තෙම නාසිකාග්‍රයෙහි හෝ මුඛනිමිත්තෙහි හෝ සිහි එළවා හුන්නේ වෙයි. ආවා වූ හෝ ගියා වූ හෝ ආශ්වාසප්‍ර‍ශ්වාසයන් නො දන්නාලද්දාහු නො වෙති, ප්‍ර‍දහන ද පැනෙයි, ප්‍රයොග ද සාධයි, විශෙෂයට (මාර්‍ගයට) පැමිණේ.

පධානං යනු: ප්‍ර‍දහන යනු කවරෙ යත්: ආරබ්ධවීර්‍ය්‍යය ඇත්තහුගේ කයත් සිතත් කර්‍මණ්‍ය වෙයි. මේ ප්‍ර‍දහන වෙයි. ප්‍රයොග කවරෙ යත්: ආරබ්ධවීර්‍ය්‍ය ඇත්තහුගේ උපක්ලෙශයෝ ප්‍ර‍හීණ වෙති. විතර්‍කයෝ සන්හිඳෙත්. මේ ප්‍රයොගය වෙයි. විශෙෂ කවරෙ යත්: ආරබ්ධවීර්‍ය්‍ය ඇත්තහුගේ සංයොජනයෝ ප්‍ර‍හීණ වෙති. අනුශයයෝ විගත වෙත්. මේ විශෙෂය වෙයි.

මෙසෙයින් මේ තුන් ධර්‍මයෝ එක් සිතට අරමුණු නො වෙති. මේ තුන් ධර්‍මයෝ නො දන්නාලද්දාහු නො ද වෙති. සිත වික්‍ෂෙපයට නො ද යෙයි. ප්‍ර‍දහන ද පැනෙයි. ප්‍රයොගය ද සාධයි. විශෙෂයට පැමිණේ.

යමක්හු විසින් ආනාපානස්මෘතිය බුදුන් වදාළ සෙයින් පරිපූර්‍ණ වූවා මොනොවට වඩනලද ද පිළිවෙළින් ප්‍ර‍ගුණ කරන ලද ද හෙතෙම වලායෙන් මිදුණු සඳ සෙයින් මෙලොව දීප්ත කෙරේ. (3)

ආන යනු. ආශ්වාස යැ ප්‍ර‍ශ්වාසය නො වෙයි. අපාන යනු: ප්‍ර‍ශ්වාස යැ ආශ්වාසය නො වෙයි, ආශ්වාස වශයෙන් එළඹසිටීම ස්මෘති යැ, ප්‍රශ්වාස වශයෙන් එළඹ සිටීම ස්මෘති යි. යමෙක් ආශ්වාස කෙරේ ද ඔහුගේ සිහිය ආශ්වාසයට එළඹසිටියි. යමෙක් ප්‍රශ්වාස කෙරේ ද ඔහුගේ සිහිය ප්‍රශ්වාසයට එළඹසිටී.

පරිපුණ්ණා යනු: පරිග්‍ර‍හස්වභාවයෙන් පරිපූර්‍ණ යැ පරිවාරස්වභාවයෙන් පරිපූර්‍ණ යැ (භාවනා) පරිපූර ස්වභාවයෙන් පරිපූර්‍ණ යි.

සුභාවිතා යනු: භාවනා සතරෙකි: ඒ භවානා විශෙෂයෙහි උපන් (සමාධි - ප්‍ර‍ඥා සඞ්ඛ්‍යාත යුගනද්ධ) ධර්‍මයන් (ඔවුනොවුන්) නො ඉක්ම පවත්නා ස්වභාවයෙන් භාවනා යැ, ඉන්‍ද්‍රියයන්ගෙන් ඒකකෘත්‍යස්වභාවයෙන් භාවනා යැ තදනුච්ඡික වීර්‍ය්‍යධූර ස්වභාවයෙන් භාවනා යැ. ආසෙවන ස්වභාවයෙන් භාවනා යි. ඔහු විසින් මේ සතර භාවනාර්ථයෝ යුක්තයානයක් මෙන් කරනලද්දාහු (ප්‍ර‍තිෂ්ඨාර්ථයෙන්) වාස්තුවක් මෙන් කරනලද්දාහු එළඹසිටියාහු හාත්පසින් රැස්කරන ලද්දාහු මොනොවට කරන ලද්දාහු වෙත්.

යානීකතා යනු:යම් යම් ධ්‍යානවිදර්ශනායෙක් හි කැමැති වේ නම් ඒ ඒ ධ්‍යානවිදර්ශනායෙහි වශයට පැමිණියේ බලයට පැමිණියේ විශාරද බවටපැමිණියේ වෙයි. ඔහුගේ ඒ (ශමථවිදර්ශනා) ධර්මයෝ ආවර්ජනප්‍රතිබද්ධ වූවාහු ආකාඞ්ක්ෂාප්‍රතිබද්ධ වූවාහු මනසිකාරප්‍රතිබද්ධ වූවාහු චිත්තොත්පද ප්‍රතිබද්ධ වූවාහු වෙත්. එයින් කියනු ලැබෙයි: ‘යානීකතා’ යි.

වත්ථුකථා යනු: යම් යම් වස්තුයෙකැ සිත මොනොවට පිහිටියේ වේ ද ඒ ඒ වස්තුයෙහි සිහි එළඹසිටියා වෙයි. තවද යම් යම් වස්තුයෙකැ සිහි එළඹසිටියා වේ ද ඒ ඒ වස්තුයෙහි සිත මොනොවට පිහිටියේ වෙයි. එයින් කියනු ලැබෙයි. ‘වත්ථුකථා’ යි.

අනුට්ඨිතා යනු: යම් යම් භාවනාවිශෙෂයෙක්හි සිත එළවා ද ඒ ඒ භාවනාවිශෙෂයෙහි සිහිය අනුකූල වැ පවතී. තවද යම් යම් භාවනාවිශෙෂයෙක්හි සිහිය අනුකූල වැ පෙරළේ ද ඒ ඒ භාවනාවිශෙෂයෙහි සිත එළවයි. එයින් කියනු ලැබෙයි ‘අනුට්ඨිතා’ යි.

පරිචිතා යනු: පරිග්‍ර‍හස්වභාවයෙන් හාත්පසින් රැස්කරන ලද්දාහු යැ පරිවාරස්වභාවයෙන් හාත්පසින් රැස් කරන ලද්දාහු යැ පරිපූරස්වභාවයෙන් හාත්පසින් රැස්කරන ලද්දාහු යැ ස්මෘතියෙන් පරිග්‍ර‍හ කරනුයේ ලාමක අකුශල ධර්‍මයන් දිනා නු යි පරිචිතයෝ යි.

සුසමාරද්ධා යනු: සුසමාරබ්ධයෝ (මොනොවට කරනලද්දාහු) සතර දෙනෙකි: ඒ භාවනාවිශෙෂයෙහි උපන් යුගනද්ධධර්‍මයන් නො ඉක්ම පවත්නා ස්වභාවයෙන් සුසමාරබ්ධ යැ, ඉන්‍ද්‍රියයන්ගේ ඒකකෘත්‍යස්වභාවයෙන් සුසරමාබද්ධ යැ. තදනුච්ඡවිකවීර්‍ය්‍යධූරස්වභාවයෙන් සුසමාරබ්ධ යැ, ඒ ධ්‍යානවිදර්‍ශනාමාර්‍ගයන්ට ප්‍ර‍තිපක්‍ෂ වූ ක්ලෙශයන් මොනොවට නැසූ බැවින් සුසමාරබ්ධ යි.

සුසමං යනු: ශමයෙක් ඇති සුශමයෙක් ඇති. ‘ශම’ නම් කවරෙ යත්: ඒ භාවනාවිශේෂයෙහි උපන් යම් නිරවද්‍ය කුශල වූ බොධිපාක්‍ෂිකධර්‍ම කෙනෙක් වෙත් ද මේ ශම නම. ‘සුශම’ නම් කවරෙ යත්: ඒ ඒ ධර්‍මයන්ට අරමුණු වූ යම් නිරොධ සඞ්ඛ්‍යාත නිර්‍වාණයෙක් වේ ද, මේ සුශම නමි. මෙසෙයින් මේ ශමයත් මේ සුශමයත් දන්නා ලද්දේ දක්නා ලද්දේ විදිත වූයේ ප්‍ර‍ඥායෙන් සාක්‍ෂාත් කරන ලද්දේ ස්පර්‍ශ කරන ලද්දේ වෙයි. නො හැකුළුණු වීර්‍ය්‍යය පටන්ගන්නාලද වෙයි, නො නට සිහි එළඹසිටියා වෙයි. දරථ රහිත කය නිවුණේ වෙයි. එකඟ වූ සිත (අරමුණෙහි) සම වැ තබනලද යැ. එයින් කියනු ලැබෙයි ‘සුසමාරද්ධා’යි.

අනුපුබ්බං පරිචිතා යනු: දීර්‍ඝ කොට ආශ්වාස කිරීම් වශයෙන් පළමු පළමු සතිය ප්‍ර‍ගුණ කරන ලද යැ පැසුළු පැසුළු සතිය පුන පුනා ප්‍ර‍ගුණ කරන ලද යැ, දීර්‍ඝ කොට ප්‍රශ්වාස කිරීම් වශයෙන් පළමු පළමු සතිය ප්‍ර‍ගුණ කරන ලද යැ පැසුළු පැසුළු සතිය පුනපුනා ප්‍ර‍ගුණ කරන ලද යැ, හ්‍ර‍ස්ව කොට ආශ්වාස කිරීම් වශයෙන් පළමු පළමු සතිය ප්‍ර‍ගුණ කරන ලද යැ. පැසුළු පැසුළු සතිය පුනපුනා ප්‍ර‍ගුණ කරන ලද යැ හ්‍ර‍ස්ව කොට ප්‍රශ්වාස කිරීම් වශයෙන් පළමු පළමු සතිය ප්‍ර‍ගුණ කරන ලද යැ. පැසුළු පැසුළු සතිය පුනපුනා ප්‍ර‍ගුණ කරන ලද යැ, ... පටිනිස්සජනය අනු වැ බලමින් ආශ්වාස කිරීම් වශයෙන් පළමු පළමු සතිය ප්‍ර‍ගුණ කරන ලද යැ පැසුළු පැසුළු සතිය පුනපුනා ප්‍ර‍ගුණ කරන ලද යැ, පටිනිස්සජනය අනු වැ බලමින් ප්‍රශ්වාස කිරීම් වශයෙන් පළමු පළමු සතිය ප්‍ර‍ගුණ කරන ලද යැ පැසුළු පැසුළු සතිය පුනපුනා ප්‍ර‍ගුණ කරන ලද යැ, හැම ෂොඩශවස්තුක ආනාපානස්මෘතීහු ඔවුනොවුන් ප්‍ර‍ගුණ කරන ලද්දාහු ද පුනපුනා ප්‍ර‍ගුණ කරන ලද්දාහු ද වෙත්, එයින් කියනු ලැබෙයි. අනුපුබ්බං පරිචිතා’යි.

යථා යනු: යථාස්වභාවයෝ දශ දෙනෙකි: ආත්මදමනස්වභාවය යථාස්වභාව යැ ආත්මශමනස්වභාවය යථාස්වභාව යැ ආත්මපරිනිර්‍වාපණස්වභාවය යථාස්වභාව යැ අභිඥාස්වභාවය යථාස්වභාව යැ පරිඥාස්වභාවය යථාස්වභාව යැ ප්‍ර‍හාණස්වභාවය යථාස්වභාව යැ භාවනාස්වභාවය යථාස්වභාව යැ සාක්‍ෂාත්ක්‍රියාස්වභාවය යථාස්වභාව යැ සත්‍යප්‍ර‍තිවෙධස්වභාවය යථාස්වභාව යැ නිරොධයෙහි පිහිටුවන ස්වභාවය යථාස්වභාව යි.

බුද්ධො යනු: යමෙක් භාග්‍යවත් වූයේ තෙමේ (සත්‍යයන්) අවබොධ කෙළේ ආචාර්‍ය්‍යයන් නැත්තේ පෙර නො ඇසූවිරූ දහම්හි තෙමේ සත්‍යයන් අවබොධ කෙළේ ඒ සත්‍යයන්හි දු සර්‍වඥත්‍වයට පැමිණියේ බලධර්‍මයන්හිදු වශීභාවයට පැමිණියේ වේ ද හේ යැ.

බුද්ධො යනු: කවර අර්ථයෙන් බුද්ධ වෙයි යත්: සත්‍යයන් අවබොධ කෙළේ නු යි බුද්ධ යැ ප්‍ර‍ජාවට අවබොධ කරවා නු යි බුද්ධ යැ, සර්‍වඥ බැවින් බුද්ධ යැ, සියල්ල දක්නාසුලු බැවින් බුද්ධ යැ, අනුන් විසින් අවබොධ නො කැරැවිය යුතු බැවින් බුද්ධ යැ, (නානාගුණ) විස්වනය කරන හෙයින් බුද්ධ යැ, ක්‍ෂීණාස්‍ර‍ව සඞ්ඛ්‍යායෙන් බුද්ධ යැ, තෘෂ්ණාලෙප රහිත සඞ්ඛ්‍යායෙන් බුද්ධ යැ, ඒකාන්තයෙන් වීතරාග නු යි බුද්ධ යැ, එකාන්තයෙන් වීතදොස නු යි බුද්ධ යැ, එකාන්තයෙන් වීතමොහ නු යි බුද්ධ යැ, එකාන්තයෙන් නික්ලෙශ නු යි බුද්ධ යැ, එකාන්තමාර්‍ගයට ගියේ නු යි බුද්ධ යැ, එකලා වැ අනුත්තර සම්‍යක් සම්බොධිය අභිසම්බොධ කෙළේ නු යි බුද්ධ යැ, අබුද්ධිය නැසූ බැවින් බුද්ධිප්‍ර‍තිලාභ හෙයින් බුද්ධ යැ, බුද්ධ යන තෙල නාමය මව විසින් නො කරනලද යැ පියා විසින් නො කරනලද යැ බෑයා විසින් නො කරන ලද යැ බූන විසින් නො කරනලද යැ සගයහළුවන් විසින් නො කරන ලද යැ නෑ සහලේනෑයන් විසින් නො කරනලද යැ මහණබමුණන් විසින් නො කරනලද යැ දෙවියන් විසින් නො කරනලද යැ. යම් බුද්ධ යන නමෙක් වී ද තෙල බුද්ධ නාමය භාග්‍යවත් බුදුවරයනට විමොක්‍ෂාන්තයෙහි බෝමුල සර්‍වඥතාඥානයාගේ ප්‍ර‍තිලාභය හා සමග අර්‍හත්ඵලය ප්‍ර‍ත්‍යක්‍ෂ කිරීමෙන් උපන ප්‍ර‍ඥප්තියකි.

දෙසිතා යනු: ආත්ම දමනස්වභාවය වූ යථාස්වභාවය යම් ප්‍ර‍කාරයෙකින් බුදුන් විසින් දෙශනා කරනලද ද, ආත්මශමනස්වභාවය වූ යථාස්වභාවය යම් ප්‍ර‍කාරයෙකින් බුදුන් විසින් දෙශනා කරනලද ද, ආත්මපරිනිර්‍වාපණස්වභාව වූ යථාස්වභාවය යම් ප්‍ර‍කාරයෙකින් බුදුන් විසින් දෙශනා කරනලද ද ... නිරොධයෙහි පිහිටුවන ස්වභාව වූ යථාස්වභාවය යම් ප්‍ර‍කාරයෙකින් බුදුන් විසින් දෙශනා කරනලද ද,

සො යනු: ගිහියෙක් හෝ පැවිද්දෙක් හෝ වෙයි.

ලොකො යනු: ස්කන්‍ධලොක යැ ධාතුලොක යැ ආයතනලොක යැ විපත්තිභව (අපාය) ලොක යැ විපත්තිසම්භව (අපායූපගකර්‍ම) ලොක යැ සම්පත්තිභව (සුගති) ලොක යැ සම්පත්තිසම්භවලොක යැ එක් ලොවෙක: හැම සත්හු ආහාරයෙන් සිටුනාහු යැ; ... අටළොස් ලොවෙක. අටළොස් ධාතූහු යැ.

පභාසෙති යනු: ආත්මදමනස්වභාව වූ යථාස්වභාවය ප්‍ර‍තිවෙධ කළ බැවින් හෙතෙම මේ ලොකය අවභාසනය කෙරෙයි, භාසනය කෙරෙයි, ප්‍ර‍භාසනය කෙරෙයි. ආත්මශමන ස්වභාව වූ යථාස්වභාවය ප්‍ර‍තිවෙධ කළ බැවින් හෙතෙම මෙ ලොව අවභාසනය කෙරෙයි, භාසනය කෙරෙයි, ප්‍ර‍භාසනය කෙරෙයි. ආත්මපරිනිර්‍වාණස්වභාව වූ යථාස්වභාවය ප්‍ර‍තිවෙධ කළ බැවින් හෙතෙම මෙ ලොව අවභාසනය කෙරෙයි, භාසනය කෙරෙයි, ප්‍ර‍භාසනය කෙරෙයි ... නිරොධයෙහි පිහිටුවන ස්වභාව වූ යථාස්වභාවය ප්‍ර‍තිවෙධ කළ බැවින් හෙතෙම මෙ ලොව අවභාසනය කෙරෙයි, භාසනය කෙරෙයි, ප්‍ර‍භාසනය කෙරේ.

අබ්භාමුත්තොව චන්දිමා යනු: වලාවෝ යම් බඳු ද කෙලෙස් එබඳු යැ චන්ද්‍ර‍යා යම් බඳු ද ආර්‍ය්‍යඥානය එබඳු යැ චන්‍දිම දිව්‍යපුත්‍ර‍ යම් බඳු ද මහණ එබඳු යැ යම්සේ චන්‍ද්‍ර‍ තෙම වලායෙන් මිදුණේ මිහිදුමින් මිදුණේ දුම්රජසින් මිදුණේ රාහුග්‍ර‍හණයෙන් මිදුණේ බැබැළේ ද තැවේ ද දිලේ ද එසෙයින් මැ මහණ තෙම හැම කෙලෙසුන් කෙරෙන් වෙසෙසින් මිදුණේ බැබැලෙන්නේ ද තැවෙන්නේ ද දිලෙන්නේ ද වෙයි. එයින් කියනු ලැබෙයි: ‘අබ්භා මුත්තොව චන්‍දිමා’යි. මොහු තෙළෙස් ව්‍යවදානඥානයෝ යි.

ව්‍යවදානඥානනිර්දෙශ යි.
