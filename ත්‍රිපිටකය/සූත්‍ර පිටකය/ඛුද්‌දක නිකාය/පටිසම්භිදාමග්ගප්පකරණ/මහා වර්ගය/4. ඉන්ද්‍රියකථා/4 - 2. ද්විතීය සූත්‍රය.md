ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 4. ඉන්ද්‍රියකථා

# 4 - 2. ද්විතීය සූත්‍රය

(සාවත්‍ථි නිදාන යි)

මහණෙනි, මේ ඉන්‍ද්‍රියයෝ පස්දෙනෙක් වෙති. කවර පස්දෙනෙක යත්: ශ්‍රද්ධෙන්‍ද්‍රිය යැ වීර්‍ය්‍යෙන්‍ද්‍රිය යැ ස්‍මෘතින්‍ද්‍රිය යැ සමාධීන්‍ද්‍රිය යැ ප්‍රඥෙන්‍ද්‍රිය යි.

මහණෙනි, යම්කිසි මහණ කෙනෙක් හෝ බමුණු කෙනෙක් හෝ මේ පඤ්චෙන්‍ද්‍රියයන්ගේ සමුදය (ප්‍රත්‍යය)ත් අස්තඞ්ගමයත් ආශ්වාදයත් ආදීනවයත් නිස්සරණයත් යථාස්වභාවයෙන් නො දනිත් ද, මහණෙනි, මා විසින් ඒ මහණහු වේවයි බමුණහු වේවයි ශමිතපාපී ශ්‍රමණයන් කෙරෙහි හෝ ‘ශ්‍රමණ යැයි’ සම්මතයෝ නො වෙති. බාහිතපාපී බ්‍රාහ්මණයන් කෙරෙහි හෝ ‘බ්‍රාහ්මණ යැ’යි සම්මතයෝ නො වෙති. තවද තෙල ආයුෂ්මත්හු ශ්‍රමණභාවාර්‍ථය හෝ බ්‍රාහ්මණභාවාර්‍ථය හෝ මෙ අත්බැව්හි මැ තුමූ අභිඥායෙන් ප්‍රත්‍යක්‍ෂ කොට එයට පැමිණ නො ද වාසය කෙරෙති.

තවද මහණෙනි, යම්කිසි මහණ කෙනෙක් හෝ බ්‍රාහ්මණ කෙනෙක් හෝ මේ පඤ්චෙන්‍ද්‍රියයන්ගේ සමුදයත් අස්තඞ්ගමයත් ආස්වාදයත් ආදීනවයත් නිස්සරණයත් යථාස්වභාවයෙන් දැනගනිත් ද, මහණෙනි, මා විසින් වැළිත් ඒ මහණහු වේවයි බමුණහු වේවයි (ශමිතපාපී) ශ්‍රමණයන් කෙරෙහි ‘ශ්‍රමණ යැයි’ සම්මතයෝ වෙති. (බාහිතපාපී) බ්‍රාහ්මණයන් කෙරෙහි ‘බ්‍රාහ්මණ යැ’යි සම්මතයෝ වෙති. තවද තෙල ආයුෂ්මත්හු ශ්‍රමණභාවාර්‍ථය ද බ්‍රාහ්මණභාවාර්‍ථය ද මෙ අත්බැව්හි මැ තුමූ අභිඥායෙන් ප්‍රත්‍යක්‍ෂ කොට එයට පැමිණ වාසය කෙරෙත් යයි.

කිහි අයුරෙකින් පඤ්චෙන්‍ද්‍රියයන්ගේ සමුදය වේ ද, කිහි අයුරෙකින් පඤ්චෙන්‍ද්‍රියයන්ගේ සමුදය දැනගනී ද, කිහි අයුරෙකින් පඤ්චෙන්‍ද්‍රියයන්ගේ අස්තඞ්ගමය වේ ද, කිහි අයුරෙකින් පඤ්චෙන්‍ද්‍රියයන්ගේ අස්තඞ්ගමය දැනගනී ද, කිහි අයුරෙකින් පඤ්චෙන්‍ද්‍රියයන්ගේ ආස්වාදය වේ ද, කිහි අයුරෙකින් පඤ්චෙන්‍ද්‍රියයන්ගේ ආස්වාදය දැනගනී ද, කිහි අයුරෙකින් පඤ්චෙන්‍ද්‍රියයන්ගේ ආදීනව වේ ද, කිහි අයුරෙකින් පඤ්චෙන්‍ද්‍රියයන්ගේ ආදීනව දැනගනී ද, කිහි අයුරෙකින් පඤ්චෙන්‍ද්‍රියයන්ගේ නිස්සරණය වේ ද, කිහි අයුරෙකින් පඤ්චෙන්‍ද්‍රියයන්ගේ නිස්සරණය දැනගනී ද යත්:

සතලිස් අයුරෙකින් පඤ්චෙන්‍ද්‍රියයන්ගේ සමුදය වෙයි, සතලිස් අයුරෙකින් පඤ්චෙන්‍ද්‍රියයන්ගේ සමුදය දැනගනී, සතලිස් අයුරෙකින් පඤ්චෙන්‍ද්‍රියයන්ගේ අස්තඞ්ගමය වෙයි, සතලිස් අයුරෙකින් පඤ්චෙන්‍ද්‍රියයන්ගේ අස්තඞ්ගමය දැනගනී. පස්විසි අයුරෙකින් පඤ්චෙන්‍ද්‍රියයන්ගේ ආස්වාදය වෙයි, පස්විසි අයුරෙකින් පඤ්චෙන්‍ද්‍රියයන්ගේ ආස්වාදය දැනගනී. පස්විසි අයුරෙකින් පඤ්චෙන්‍ද්‍රියයන්ගේ ආදීනව වෙයි, පස්විසි අයුරෙකින් පඤ්චෙන්‍ද්‍රියයන්ගේ ආදීනව දැනගනී. එක්සියඅසූ අයුරෙකින් පඤ්චෙන්‍ද්‍රියයන්ගේ නිස්සරණය වෙයි. එක්සියඅසූ අයුරෙකින් පඤ්චෙන්‍ද්‍රියයන්ගේ නිස්සරණය දැනගනී.

කවර සතලිස් අයුරෙකින් පඤ්චෙන්‍ද්‍රියයන්ගේ සමුදය වේ ද, කවර සතලිස් අයුරෙකින් පඤ්චෙන්‍ද්‍රියයන්ගේ සමුදය දැනගනී ද යත්:

අධිමොක්‍ෂය (ශ්‍රද්ධාව) පිණිස පැවැති මනොද්‍වාරාවර්‍ජනචිත්තයාගේ සමුදය ශ්‍රද්ධෙන්‍ද්‍රියට ප්‍රත්‍යය වෙයි. (ඡන්‍දසම්ප්‍රයුක්ත) අධිමොක්‍ෂයාගේ වශයෙන් පැවැති ධර්‍මච්‍ඡන්‍දයාගේ සමුදය ශ්‍රද්ධෙන්‍ද්‍රියට ප්‍රත්‍යය වෙයි, අධිමොක්‍ෂයාගේ වශයෙන් පැවැති මනසිකාරයාගේ සමුදය ශ්‍රද්ධෙන්‍ද්‍රියට ප්‍රත්‍යය වෙයි. ශ්‍රද්ධෙන්‍ද්‍රියාගේ වශයෙන් පැවැති එකාලම්බනයෙහි අචලත්‍වයෙන් සිටිම ශ්‍රද්ධෙන්‍ද්‍රියට ප්‍රත්‍යය වෙයි. ප්‍රග්‍රහ පිණිස පැවැති මනොද්‍වාරාවර්‍ජනචිත්තයාගේ සමුදය වීර්‍ය්‍යෙන්‍ද්‍රියට ප්‍රත්‍යය වෙයි. (ඡන්‍දසම්ප්‍රයුක්ත) ප්‍රග්‍රහයාගේ වශයෙන් පැවැති ධර්‍මච්‍ඡන්‍දයාගේ සමුදය වීර්‍ය්‍යෙන්‍ද්‍රියට ප්‍රත්‍යය වෙයි. ප්‍රග්‍රහයාගේ වශයෙන් පැවැති මනසිකාරයාගේ සමුදය වීර්‍ය්‍යෙන්‍ද්‍රියට ප්‍රත්‍යය වෙයි. වීර්‍ය්‍යෙන්‍ද්‍රියයාගේ වශයෙන් පැවැති එකාලම්බනයෙහි අචලභාවයෙන් සිටීම වීර්‍ය්‍යෙන්‍ද්‍රියට ප්‍රත්‍යය වෙයි. (අරමුණට) එළඹසිටීම පිණිස පැවැති මනොද්‍වාරාවර්‍ජනචිත්තයාගේ සමුදය ස්‍මෘතීන්‍ද්‍රියයට ප්‍රත්‍යය වෙයි. (අරමුණට) එළඹසිටීම් වශයෙන් පැවැති ධර්‍මච්‍ඡන්‍දයාගේ සමුදය ස්‍මෘතීන්‍ද්‍රියයට ප්‍රත්‍යය වෙයි. (අරමුණට) එළඹසිටීම් වශයෙන් පැවැති මනසිකාරයාගේ සමුදය ස්‍මෘතීන්‍ද්‍රියට ප්‍රත්‍යය වෙයි. ස්‍මෘතීන්‍ද්‍රියයාගේ වශයෙන් එකාලම්බනයෙහි අචලභාවයෙන් සිටීම ස්‍මෘතීන්‍ද්‍රියට ප්‍රත්‍යය වෙයි. අවික්‍ෂෙපය පිණිස පැවැති මනොද්‍වාරාවර්‍ජනචිත්තයාගේ සමුදය සමාධීන්‍ද්‍රියට ප්‍රත්‍යය වෙයි. අවික්‍ෂෙපයාගේ වශයෙන් පැවැති ධර්‍මච්‍ඡන්‍දයාගේ සමුදය සමාධීන්‍ද්‍රියට ප්‍රත්‍යය වෙයි. අවික්‍ෂෙපයාගේ වශයෙන් පැවැති මනසිකාරයාගේ සමුදය සමාධීන්‍ද්‍රියට ප්‍රත්‍යය වෙයි. සමාධීන්‍ද්‍රියයාගේ වශයෙන් පැවැති එකාලම්බනයෙහි අචලභාවයෙන් සිටිම සමාධීන්‍ද්‍රියට ප්‍රත්‍යය වෙයි. දර්‍ශනය පිණිස පැවැති මනොද්‍වාරාවර්‍ජනචිත්තයාගේ සමුදය ප්‍රඥෙන්‍ද්‍රියට ප්‍රත්‍යය වෙයි. දර්‍ශනයාගේ වශයෙන් පැවැති ධර්‍මච්ඡන්‍දයාගේ සමුදය ප්‍රඥෙන්‍ද්‍රියයට ප්‍රත්‍යය වෙයි. දර්‍ශනයාගේ වශයෙන් පැවැති මනසිකාරයාගේ සමුදය ප්‍රඥෙන්‍ද්‍රියට ප්‍රත්‍යය වෙයි. ප්‍රඥෙන්‍ද්‍රියයාගේ වශයෙන් පැවැති එකාලම්බනයෙහි අචලභාවයෙන් සිටිම ප්‍රඥෙන්‍ද්‍රියට ප්‍රත්‍යය වෙයි.

අධිමොක්‍ෂය පිණිස පැවැති මනොද්‍වාරාවර්‍ජනචිත්තයාගේ සමුදය ශ්‍රද්ධෙන්‍ද්‍රියට ප්‍රත්‍යය වෙයි. ප්‍රග්‍රහ පිණිස පැවැති මනොද්‍වාරාවර්‍ජනචිත්තයාගේ සමුදය වීර්‍ය්‍යෙන්‍ද්‍රියට ප්‍රත්‍යය වෙයි. අරමුණට එළඹසිටීම පිණිස පැවැති මනොද්‍වාරාවර්‍ජනචිත්තයාගේ සමුදය ස්‍මෘතීන්‍ද්‍රියට ප්‍රත්‍යය වෙයි. අවික්‍ෂෙපය පිණිස පැවැති මනොද්‍වාරාවර්‍ජනචිත්තයාගේ සමුදය සමාධීන්‍ද්‍රියට ප්‍රත්‍යය වෙයි. දර්‍ශනය පිණිස පැවැති මනොද්‍වාරාවර්‍ජනචිත්තයාගේ සමුදය ප්‍රඥෙන්‍ද්‍රියට ප්‍රත්‍යය වෙයි. අධිමොක්‍ෂයාගේ වශයෙන් පැවැති ධර්‍මච්‍ඡන්‍දයාගේ සමුදය ශ්‍රද්ධෙන්‍ද්‍රියට ප්‍රත්‍යය වෙයි. ප්‍රග්‍රහවශයෙන් පැවැති ධර්‍මච්‍ඡන්‍දයාගේ සමුදය වීර්‍ය්‍යෙන්‍ද්‍රියට ප්‍රත්‍යය වෙයි. අරමුණට එළඹසිටීම් වශයෙන් ධර්‍මච්‍ඡන්‍දයාගේ සමුදය ස්මෘතින්‍ද්‍රියට ප්‍රත්‍යය වෙයි. අවික්‍ෂෙපයාගේ වශයෙන් ධර්‍මච්‍ඡන්‍දයාගේ සමුදය සමාධීන්‍ද්‍රියට ප්‍රත්‍යය වෙයි. දර්‍ශනයාගේ වශයෙන් ධර්‍මච්‍ඡන්‍දයාගේ සමුදය ප්‍රඥෙන්‍ද්‍රියට ප්‍රත්‍යය වෙයි.

අධිමොක්‍ෂයාගේ වශයෙන් මනසිකාරයාගේ සමුදය ශ්‍රද්ධෙන්‍ද්‍රියට ප්‍රත්‍යය වෙයි. ප්‍රග්‍රහවශයෙන් මනසිකාරයාගේ සමුදය වීර්‍ය්‍යෙන්‍ද්‍රියට ප්‍රත්‍යය වෙයි. අරමුණට එළඹසිටීම් වශයෙන් මනසිකාරයාගේ සමුදය ස්මෘතීන්‍ද්‍රියට ප්‍රත්‍යය වෙයි. අවික්‍ෂෙපයාගේ වශයෙන් මනසිකාරයාගේ සමුදය සමාධීන්‍ද්‍රියට ප්‍රත්‍යය වෙයි. දර්‍ශනයාගේ වශයෙන් මනසිකාරයාගේ සමුදය ප්‍රඥෙන්‍ද්‍රියට ප්‍රත්‍යය වෙයි. ශ්‍රද්ධෙන්‍ද්‍රියයාගේ වශයෙන් එකාලම්බනයෙහි අචලභාවයෙන් සිටිම ශ්‍රද්ධෙන්‍ද්‍රියට ප්‍රත්‍යය වෙයි. වීර්‍යෙන්‍ද්‍රියයාගේ වශයෙන් එකාලම්බනයෙහි අචලභාවයෙන් සිටීම ශ්‍රද්ධෙන්‍ද්‍රියට ප්‍රත්‍යය වෙයි. ස්මෘතීන්‍ද්‍රියයාගේ වශයෙන් එකාලම්බනයෙහි අචලභාවයෙන් සිටිම ස්මෘතීන්‍ද්‍රියයට ප්‍රත්‍යය වෙයි. සමාධීන්‍ද්‍රියයාගේ වශයෙන් එකාලම්බනයෙහි අචලභාවයෙන් සිටීම සමාධීන්‍ද්‍රියයට ප්‍රත්‍යය වෙයි. ප්‍රඥෙන්‍ද්‍රියයාගේ වශයෙන් එකාලම්බනයෙහි අචලභාවයෙන් සිටීම ප්‍රඥෙන්‍ද්‍රියයට ප්‍රත්‍යය වේ.

මේ සතලිස් අයුරින් පඤ‍‍්චෙන්‍ද්‍රියයන්ගේ සමුදය වෙයි. මේ සතලිස් අයුරින් පඤ‍‍්චෙන්‍ද්‍රියයන්ගේ සමුදය දැනගනී.

කවර සතලිස් අයුරෙකින් පඤ‍‍්චෙන්‍ද්‍රියයන්ගේ අස්තඞ්ගමය වේ ද, කවර සතලිස් අයුරෙකින් පඤ‍‍්චෙන්‍ද්‍රියයන්ගේ අස්තඞ්ගමය දැනගනී ද යත්:

අධිමොක්‍ෂය පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය ශ්‍රද්ධෙන්‍ද්‍රියයාගේ අස්තඞ්ගමය වෙයි. අධිමොක්ෂයාගේ වශයෙන් පැවැති ධර්‍මච්ඡන්‍දයාගේ අස්තඞ්ගමය ශ්‍රද්ධෙන්‍ද්‍රියයාගේ අස්තඞ්ගමය වෙයි. අධිමොක්ෂයාගේ වශයෙන් පැවැති මනසිකාරයාගේ අස්තඞ්ගමය ශ්‍රද්ධෙන්‍ද්‍රියයාගේ අස්තඞ්ගමය වෙයි. ශ්‍රද්ධෙන්‍ද්‍රියයාගේ වශයෙන් එකත්‍වයෙහි නො සිටීම ශ්‍රද්ධෙන්‍ද්‍රියයාගේ අස්තඞ්ගමය වෙයි.

ප්‍රග්‍රහ පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය වීර්‍ය්‍යෙන්‍ද්‍රියයාගේ අස්තඞ්ගමය වෙයි. ප්‍රග්‍රහ වශයෙන් පැවැති ධර්‍මච්ඡන්‍දයාගේ අස්තඞ්ගමය වීර්‍ය්‍යෙන්‍ද්‍රියයාගේ අස්තඞ්ගමය වෙයි. ප්‍රග්‍රහ වශයෙන් පැවැති මනසිකාරයාගේ අස්තඞ්ගමය වීර්‍ය්‍යෙන්‍ද්‍රියයාගේ අස්තඞ්ගමය වෙයි. වීර්‍යෙන්‍ද්‍රියයාගේ වශයෙන් එකත්‍වයෙහි නො සිටීම වීර්‍ය්‍යෙන්‍ද්‍රියයාගේ අස්තඞ්ගමය වෙයි.

අරමුණට එළඹසිටීම පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය ස්මෘතීන්‍ද්‍රියයාගේ අස්තඞ්ගමය වෙයි. අරමුණට එළඹ සිටීම් වශයෙන් පැවැති ධර්‍මච්ඡන්‍දයාගේ අස්තඞ්ගමය ස්මෘතින්‍ද්‍රියයාගේ අස්තඞ්ගමය වෙයි. අරමුණට එළඹසිටීම් වශයෙන් පැවැති මනසිකාරයාගේ අස්තඞ්ගමය ස්මෘතීන්‍ද්‍රියයාගේ අස්තඞ්ගමය වෙයි. ස්මෘතීන්‍ද්‍රියයාගේ වශයෙන් පැවැති එකත්‍වයෙහි නො සිටීම ස්මෘතීන්‍ද්‍රියයාගේ අස්තඞ්ගමය වෙයි.

අවික්‍ෂෙපය පිණිස පැවැති මනොද්‍වාරාවර්‍ජන චිත්තයාගේ අස්තඞ්ගමය සමාධීන්‍ද්‍රියයාගේ අස්තඞ්ගමය වෙයි. අවික්‍ෂෙපයාගේ වශයෙන් ධර්‍මච්ඡන්‍දයාගේ අස්තඞ්ගමය සමාධීන්‍ද්‍රියයාගේ අස්තඞ්ගමය වෙයි. අවික්‍ෂෙපයාගේ වශයෙන් පැවැති මනසිකාරයාගේ අස්තඞ්ගමය සමාධීන්‍ද්‍රියයාගේ අස්තඞ්ගමය වෙයි. සමාධීන්‍ද්‍රියයාගේ වශයෙන් පැවැති එකත්‍වයෙහි නො සිටීම සමාධීන්‍ද්‍රියයාගේ අස්තඞ්ගමය වෙයි.

දර්‍ශනය පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය ප්‍රඥෙන්‍ද්‍රියයාගේ අස්තඞ්ගමය වෙයි. දර්‍ශනයාගේ වශයෙන් පැවැති ධර්‍මච්ඡන්‍දයාගේ අස්තඞ්ගමය ප්‍රඥෙන්‍ද්‍රියයාගේ අස්තඞ්ගමය වෙයි. දර්‍ශනයාගේ වශයෙන් පැවැති මනසිකාරයාගේ අස්තඞ්ගමය ප්‍රඥෙන්‍ද්‍රියයාගේ අස්තඞ්ගමය වෙයි. ප්‍රඥෙන්‍ද්‍රියයාගේ වශයෙන් එකත්‍වයෙහි නො සිටීම ප්‍රඥෙන්‍ද්‍රියයාගේ අස්තඞ්ගමය වේ.

අධිමොක්‍ෂය පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය ශ්‍රද්ධෙන්‍ද්‍රියයාගේ අස්තඞ්ගමය වෙයි. ප්‍රග්‍රහ පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය වීර්‍ය්‍යෙන්‍ද්‍රියයාගේ අස්තඞ්ගමය වෙයි. අරමුණට එළඹසිටීම පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය ස්මෘතින්‍ද්‍රියයාගේ අස්තඞ්ගමය වෙයි. අවික්‍ෂෙපය පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය සමාධීන්‍ද්‍රියයාගේ අස්තඞ්ගමය වෙයි. දර්‍ශනය පිණිස පැවැති මනොද්‍වාරාවර්‍ජනචිත්තයාගේ අස්තඞ්ගමය ප්‍රඥෙන්‍ද්‍රියයාගේ අස්තඞ්ගමය වේ.

අධිමොක්‍ෂය වශයෙන් පැවැති ධර්‍මච්ඡන්‍දයාගේ අස්තඞ්ගමය ශ්‍රද්ධෙන්‍ද්‍රියයාගේ අස්තඞ්ගමය වෙයි. ප්‍රග්‍රහවශයෙන් පැවැති ධර්‍මච්ඡන්‍දයාගේ අස්තඞ්ගමය වීර්‍ය්‍යෙන්‍ද්‍රියයාගේ අස්තඞ්ගමය වෙයි. උපස්ථාන වශයෙන් පැවැති ධර්‍මච්ඡන්‍දයාගේ අස්තඞ්ගමය ස්මෘතින්‍ද්‍රියයාගේ අස්තඞ්ගමය වෙයි. අවික්‍ෂෙපවශයෙන් පැවැති ධර්‍මච්ඡන්‍දයාගේ අස්තඞ්ගමය සමාධීන්‍ද්‍රියයාගේ අස්තඞ්ගමය වෙයි. දර්‍ශනවශයෙන් පැවැති ධර්‍මච්ඡන්‍දයාගේ අස්තඞ්ගමය ප්‍රඥෙන්‍ද්‍රියයාගේ අස්තඞ්ගමය වේ.

අධිමොක්‍ෂය වශයෙන් පැවැති මනසිකාරයාගේ අස්තඞ්ගමය ශ්‍රද්ධෙන්‍ද්‍රියයාගේ අස්තඞ්ගමය වෙයි. ප්‍රග්‍රහවශයෙන් පැවැති මනසිකාරයාගේ අස්තඞ්ගමය වීර්‍ය්‍යෙන්‍ද්‍රියයාගේ අස්තඞ්ගමය වෙයි. උපස්ථානවශයෙන් පැවැති මනසිකාරයාගේ අස්තඞ්ගමය ස්මෘතීන්‍ද්‍රියයාගේ අස්තඞ්ගමය වෙයි. අවික්‍ෂෙපවශයෙන් පැවැති මනසිකාරයාගේ අස්තඞ්ගමය සමාධීන්‍ද්‍රියයාගේ අස්තඞ්ගමය වෙයි. දර්‍ශනවශයෙන් පැවැති මනසිකාරයාගේ අස්තඞ්ගමය ප්‍රඥෙන්‍ද්‍රියයාගේ අස්තඞ්ගමය වේ.

ශ්‍රද්ධෙන්‍ද්‍රියයාගේ වශයෙන් එකත්‍වයෙහි නොසිටීම ශ්‍රද්ධෙන්‍ද්‍රියයාගේ අස්තඞ්ගමය වෙයි. වීර්‍ය්‍යෙන්‍ද්‍රියයාගේ වශයෙන් එකත්‍වයෙහි නො සිටීම වීර්‍ය්‍යෙන්‍ද්‍රියයාගේ අස්තඞ්ගමය වෙයි. ස්මෘතීන්‍ද්‍රියයාගේ වශයෙන් එකත්‍වයෙහි නො සිටීම ස්මෘතින්‍ද්‍රියයාගේ අස්තඞ්ගමය වෙයි. සමාධින්‍ද්‍රියයාගේ වශයෙන් එකත්‍වයෙහි නො සිටීම සමාධීන්‍ද්‍රියයාගේ අස්තඞ්ගමය වෙයි. ප්‍රඥෙන්‍ද්‍රියයාගේ වශයෙන් එකත්‍වයෙහි නො සිටීම ප්‍රඥෙන්‍ද්‍රියයාගේ අස්තඞ්ගමය වේ.

මේ සතලිස් අයුරින්‍ පඤ්චෙන්‍ද්‍රියයන්ගේ අස්තඞ්ගමය වෙයි. මේ සතලිස් අයුරින්‍ පඤ්චෙන්‍ද්‍රියයන්ගේ අස්තඞ්ගමය දැනගනී.

කවර පස්විසි අයුරින් පඤ්චෙන්‍ද්‍රියයන්ගේ ආස්වාදය වේ ද, කවර පස්විසි අයුරකින් පඤ්චෙන්‍ද්‍රියයන්ගේ ආස්වාදය දැනගනී ද යත්:

අශ්‍රද්ධභාවයාගේ නො එළඹසිටීම ශ්‍රද්ධෙන්‍ද්‍රියයට ආස්වාදය වෙයි. අශ්‍රද්ධභාව සඞ්ඛ්‍යාත පරිදාහයාගේ නො එළඹසිටීම ශ්‍රද්ධෙන්‍ද්‍රියට ආස්වාද වෙයි. අධිමොක්‍ෂචර්‍ය්‍යායෙහි විශාරද බව ශ්‍රද්ධෙන්‍ද්‍රියට ආස්වාද වෙයි. ශාන්තවිහාරාධිගමය (ශමථවිදර්‍ශනාප්‍රතිලාභය) ශ්‍රද්ධෙන්‍ද්‍රියට ආස්වාද වෙයි. ශ්‍රද්ධෙන්‍ද්‍රියය නිසා යම් සුවයෙක් සොම්නසෙක් උපදී ද, මේ ශ්‍රද්ධෙන්‍ද්‍රියට ආස්වාද වේ.

කෞසීද්‍යයාගේ නො එළඹසිටීම වීර්‍ය්‍යෙන්‍ද්‍රියට ආස්වාද වෙයි. කෞසීද්‍යපරිදාහයාගේ නො එළඹසිටිම වීර්‍ය්‍යෙන්‍ද්‍රියයට ආස්වාද වෙයි. ප්‍රග්‍රහචර්‍ය්‍යායෙහි විශාරද බව වීර්‍ය්‍යෙන්‍ද්‍රියයට ආස්වාද වෙයි. ශාන්තවිහාරාධිගමය වීර්‍ය්‍යෙන්‍ද්‍රියයට ආස්වාද වෙයි. වීර්‍ය්‍යෙන්‍ද්‍රියය නිසා යම් සුවයෙක් සොම්නසෙක් උපදී ද, මේ වීර්‍ය්‍යෙන්‍ද්‍රියයට ආස්වාද වේ.

ප්‍රමාදයාගේ නො එළඹසිටීම ස්මෘතීන්‍ද්‍රියට ආස්වාද වෙයි. ප්‍රමාදපරිදාහයාගේ නො එළඹසිටීම ස්මෘතීන්‍ද්‍රියට ආස්වාද වෙයි. උපස්ථානචර්‍ය්‍යායෙහි විශාරද බව ස්මෘතීන්‍ද්‍රියට ආස්වාද වෙයි. ශාන්තවිහාරාධිගමය ස්මෘතීන්‍ද්‍රියට ආස්වාද වෙයි. ස්මෘතීන්‍ද්‍රියය නිසා යම් සුවයෙක් සොම්නසෙක් උපදී ද, මේ ස්මෘතීන්‍ද්‍රියට ආස්වාද වේ.

ඖද්ධත්‍යයාගේ නො එළඹසිටීම සමාධීන්‍ද්‍රියට ආස්වාද වෙයි. ඖද්ධත්‍යපරිදාහයාගේ නො එළඹසිටීම සමාධීන්‍ද්‍රියයට ආස්වාද වෙයි. අවික්‍ෂෙපචර්‍ය්‍යායෙහි විශාරද බව සමාධීන්‍ද්‍රියයට ආස්වාද වෙයි. ශාන්තවිහාරාධිගමය සමාධීන්‍ද්‍රියයට ආස්වාද වෙයි. සමාධීන්‍ද්‍රියය නිසා යම් සුවයෙක් සොම්නසෙක් උපදී ද, මේ සමාධීන්‍ද්‍රියයට ආස්වාද වේ.

අවිද්‍යාවගේ නො එළඹසිටීම ප්‍රඥෙන්‍ද්‍රියයට ආස්වාද වෙයි. අවිද්‍යාපරිදාහයාගේ නො එළඹසිටීම ප්‍රඥෙන්‍ද්‍රියයට ආස්වාද වෙයි. දර්‍ශනචර්‍ය්‍යායෙහි විශාරද බව ප්‍රඥෙන්‍ද්‍රියයට ආස්වාද වෙයි. ශාන්තවිහාරාධිගමය ප්‍රඥෙන්‍ද්‍රියයට ආස්වාද වෙයි. ප්‍රඥෙන්‍ද්‍රියය නිසා යම් සුවයෙක් සොම්නසෙක් උපදී ද මේ ප්‍රඥෙන්‍ද්‍රියයට ආස්වාද වේ.

මේ පස්විසි අයුරින් පඤ්චෙන්‍ද්‍රියයන්ගේ ආස්වාද වෙයි. මේ පස්විසි අයුරින් පඤ්චෙන්‍ද්‍රියයන්ගේ ආස්වාදය දැනගනී. (1)

කවර පස්විසි අයුරෙකින් පඤ්චෙන්‍ද්‍රියයන්ගේ ආදීනව වේ ද, කවර පස්විසි අයුරෙකින් පඤ්චෙන්‍ද්‍රියයන්ගේ ආදීනව දැනගනී ද යත්:

අශ්‍රද්ධාව එළඹසිටීම ශ්‍රද්ධෙන්‍ද්‍රියට ආදීනව වෙයි. අශ්‍රද්ධභාව සඞ්ඛ්‍යාත පරිදාහයාගේ එළඹසිටීම ශ්‍රද්ධෙන්‍ද්‍රියයට ආදීනව වෙයි. අනිත්‍ය ස්වභාවයෙන් ශ්‍රද්ධෙන්‍ද්‍රියට ආදීනව වෙයි. දුඃඛස්භාවයෙන් ශ්‍රද්ධෙන්‍ද්‍රියට ආදීනව වෙයි. අනාත්මස්භාවයෙන් ශ්‍රද්ධෙන්‍ද්‍රියයට ආදීනව වේ.

කෞසීද්‍යයාගේ එළඹසිටීම වීර්‍ය්‍යෙන්‍ද්‍රියයට ආදීනව වෙයි. කෞසීද්‍යපරිදාහයාගේ එළඹසිටීම වීර්‍ය්‍යෙන්‍ද්‍රියයට ආදීනව වෙයි. අනිත්‍යස්භාවයෙන් වීර්‍ය්‍යෙන්‍ද්‍රියයට ආදීනව වෙයි. දුක්ඛස්භාවයෙන් ... අනාත්මස්භාවයෙන් වීර්‍ය්‍යෙන්‍ද්‍රියයට ආදීනව වේ.

ප්‍රමාදයාගේ එළඹසිටීම ස්මෘතීන්‍ද්‍රියයට ආදීනව වෙයි. ප්‍රමාදපරිදාහයාගේ එළඹසිටීම ස්මෘතීන්‍ද්‍රියයට ආදීනව වෙයි. අනිත්‍යස්භාවයෙන් ස්මෘතීන්‍ද්‍රියට ආදීනව වෙයි. දුඃඛස්වභාවයෙන් ... අනාත්මස්වභාවයෙන් ස්මෘතීන්‍ද්‍රියයට ආදීනව වේ.

ඖද්ධත්‍යයාගේ එළඹසිටීම සමාධීන්‍ද්‍රියයට ආදීනව වෙයි. ඖද්ධත්‍යපරිදාහයාගේ එළඹසිටීම සමාධීන්‍ද්‍රියයට ආදීනව වෙයි. අනිත්‍යස්භාවයෙන් සමාධීන්‍ද්‍රියයට ආදීනව වෙයි. දුඃඛස්වභාවයෙන් ... අනාත්මස්වභාවයෙන් සමාධීන්‍ද්‍රියයට ආදීනව වේ.

අවිද්‍යාවගේ එළඹසිටීම ප්‍රඥෙන්‍ද්‍රියට ආදීනව වෙයි. අවිද්‍යාපරිදාහයාගේ එළඹසිටීම ප්‍රඥෙන්‍ද්‍රියයට ආදීනව වෙයි. අනිත්‍යස්භාවයෙන් ප්‍රඥෙන්‍ද්‍රියයට ආදීනව වෙයි. දුඃඛස්වභාවයෙන් ප්‍රඥෙන්‍ද්‍රියයට ආදීනව වෙයි. අනාත්මස්වභාවයෙන් ප්‍රඥෙන්‍ද්‍රියට ආදීනව වේ.

මේ පස්විසි අයුරින් පඤ්චෙන්‍ද්‍රියයන්ගේ ආදීනව වෙයි. මේ පස්විසි අයුරින් පඤ්චෙන්‍ද්‍රියයන්ගේ ආදීනව දැනගනී. (2)

කවර එක්සියඅසූ අයුරෙකින් පඤ්චෙන්‍ද්‍රියයන්ගේ නිස්සරණය වේ ද, කවර එක්සියඅසූ අයුරෙකින් පඤ්චෙන්‍ද්‍රියයන්ගේ නිස්සරණය දැනගනී ද යත්:

අධිමොක්‍ෂස්වභාවයෙන් ශ්‍රද්ධෙන්‍ද්‍රියය අශ්‍රද්ධායෙන් නික්මුණේ වෙයි. අශ්‍රද්ධභාව සඞ්ඛ්‍යාත පරිදාහයෙන් නික්මුණේ වෙයි. එය අනුවැ පවත්නා ක්‍‍ලෙශයන් කෙරෙන් ද ස්කන්‍ධයන් කෙරෙන් ද නික්මුණේ වෙයි. බාහ්‍ය වූ ද සියලු කෙලෙසුන් කෙරෙන් නික්මුණේ වෙයි. එයට වඩා අතිශයින් ප්‍රණීත වූ ශ්‍රද්ධෙන්‍ද්‍රියයාගේ ප්‍රතිලාභයෙන් පූර්‍වතරශ්‍රද්ධෙන්‍ද්‍රියය කෙරෙන් නික්මුණේ වේ.

ප්‍රග්‍රහස්වභාවයෙන් වීර්‍ය්‍යෙන්‍ද්‍රියය කෞසීද්‍යයෙන් නික්මුණේ වෙයි. කෞසීද්‍යපරිදාහයෙන් නික්මුණේ වෙයි. තදනුවර්‍තතක ක්‍‍ලෙශයන් කෙරෙන් ද ස්කන්‍ධයන් කෙරෙන් ද නික්මුණේ වෙයි. බාහ්‍ය වූ ද සියලු කෙලෙසුන් කෙරෙන් නික්මුණේ වෙයි. එයට වඩා අතිශයින් ප්‍රණීත වූ වීර්‍ය්‍යෙන්‍ද්‍රියයාගේ ප්‍රතිලාභයෙන් පූර්‍වතරවීර්‍වීර්‍ය්‍යෙන්‍ද්‍රිය කෙරෙන් නික්මුණේ වේ.

උපස්ථානස්වභාවයෙන් ස්මෘතින්‍ද්‍රියය ප්‍රමාදය කෙරෙන් නික්මුණේ වෙයි. ප්‍රමාදපරිදාහයෙන් නික්මුණේ වෙයි. තදනුවර්‍තතක ක්‍‍ලෙශයන් කෙරෙන් ද ස්කන්‍ධයන් කෙරෙන් ද නික්මුණේ වෙයි. බාහ්‍ය වූ ද සියලු කෙලෙසුන් කෙරෙන් නික්මුණේ වෙයි. එයට වඩා අතිශයින් ප්‍රණීත වූ ස්මෘතීන්‍ද්‍රියයාගේ ප්‍රතිලාභයෙන් පූර්‍වතරස්මෘතීන්‍ද්‍රිය කෙරෙන් නික්මුණේ වේ.

අවික්‍ෂෙපස්වභාවයෙන් සමාධීන්‍ද්‍රියය ඖද්ධත්‍යයෙන් නික්මුණේ වෙයි. ඖද්ධත්‍යපරිදාහයෙන් නික්මුණේ වෙයි. තදනුවර්‍තකක්‍‍ලෙශයන් කෙරෙන් ද ස්කන්‍ධයන් කෙරෙන් ද නික්මුණේ වෙයි. බාහ්‍ය වූ ද හැම කෙලෙසුන් කෙරෙන් නික්මුණේ වෙයි. එයට වඩා අතිශයින් ප්‍රණීත වූ සමාධීන්‍ද්‍රියයාගේ ප්‍රතිලාභයෙන් පූර්‍වතරසමාධීන්‍ද්‍රිය කෙරෙන් නික්මුණේ වේ.

දර්‍ශනස්වභාවයෙන් ප්‍රඥෙන්ද්‍රිය අවිද්‍යායෙන් නික්මුණේ වෙයි. අවිද්‍යාපරිදාහයෙන් නික්මුණේ වෙයි. තදනුවර්‍තකක්‍‍ලෙශයන් කෙරෙන් ද ස්කන්‍ධයන් කෙරෙන් ද නික්මුණේ වෙයි. බාහ්‍ය වූ ද හැම කෙලෙසුන් කෙරෙන් නික්මුණේ වෙයි. එයට වඩා අතිශයින් ප්‍රණීත වූ ප්‍රඥෙන්‍ද්‍රියයාගේ ප්‍රතිලාභයෙන් පූර්‍වතරප්‍රඥෙන්‍ද්‍රිය කෙරෙන් නික්මුණේ වේ.

පූර්‍වභාගයෙහි (ප්‍රථමධ්‍යානොපචාරයෙහි) පැවැති පඤ්චෙන්‍ද්‍රියයන් කෙරෙන් ප්‍රථමධ්‍යානයාගේ වශයෙන් පඤ්චෙන්‍ද්‍රියයෝ නික්මුණාහු වෙති. ප්‍රථමධ්‍යානයෙහි පඤ්චෙන්‍ද්‍රියයන් කෙරෙන් ද්වීතීයධ්‍යානයාගේ වශයෙන් පඤ්චෙන්‍ද්‍රියයෝ නික්මුණාහු වෙති. ද්වීතීයධ්‍යානයෙහි පඤ්චෙන්‍ද්‍රියයන් කෙරෙන් තෘතීයධ්‍යානයාගේ වශයෙන් පඤ්චෙන්‍ද්‍රියයෝ නික්මුණාහු වෙති. තෘතීයධ්‍යානයෙහි පඤ්චෙන්‍ද්‍රියයන් කෙරෙන් චතුර්‍ත්‍ථධ්‍යානයාගේ වශයෙන් පඤ්චෙන්‍ද්‍රියයෝ නික්මුණාහු වෙති. චතුර්‍ත්‍ථධ්‍යානයෙහි පඤ්චෙන්‍ද්‍රියයන් කෙරෙන් ආකාසානඤ්චායතනසමාපත්තිහුගේ වශයෙන් පඤ්චෙන්‍ද්‍රියයෝ නික්මුණාහු වෙති. ආකාසානඤ්චායතනසමාපත්තියෙහි පඤ්චෙන්‍ද්‍රියයන් කෙරෙන් විඤ්ඤාණඤ්චායතනසමාපත්තීහුගේ වශයෙන් පඤ්චෙන්‍ද්‍රියයෝ නික්මුණාහු වෙති. විඤ්ඤාණඤ්චායතනසමාපත්තියෙහි පඤ්චෙන්‍ද්‍රියයන් කෙරෙන් ආකිඤ්චඤ්ඤායතනසමාපත්තීහුගේ වශයෙන් පඤ්චෙන්‍ද්‍රියයෝ නික්මුණාහු වෙති. ආකිඤ්චඤ්ඤායතනසමාපත්තියෙහි පඤ්චෙන්‍ද්‍රියයන් කෙරෙන් නෙවසඤ්ඤානාසඤ්ඤායතනසමාපත්තීහුගේ වශයෙන් පඤ්චෙන්‍ද්‍රියයෝ නික්මුණාහු වෙති. නෙවසඤ්ඤානාසඤ්ඤායතන සමාපත්තියෙහි පඤ්චෙන්‍ද්‍රියයන් කෙරෙන් අනිත්‍යානුදර්‍ශනා වශයෙන් පඤ්චෙන්‍ද්‍රියයෝ නික්මුණාහු වෙත්. (3)

අනිච්චානුපස්සනායෙහි පඤ්චෙන්‍ද්‍රියයන් කෙරෙන් දුක්ඛානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. දුක්ඛානුපස්සනායෙහි පඤ්චෙන්‍ද්‍රියයන් කෙරෙන් අනත්තානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. අනත්තානුපස්සනායෙහි පඤ්චෙන්‍ද්‍රියයන් කෙරෙන් නිබ්බිදානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. නිබ්බිදානුපස්සනායෙහි පඤ්චෙන්‍ද්‍රියයන් කෙරෙන් විරාගානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. විරාගානුපස්සනායෙහි පඤ්චෙන්‍ද්‍රියයන් කෙරෙන් නිරොධානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. නිරොධානුපස්සනායෙහි පඤ්චෙන්‍ද්‍රියයන් කෙරෙන් පටිනිස්සග්ගානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. පටිනිස්සග්ගානුපස්සනායෙහි පඤ්චෙන්‍ද්‍රියයන් කෙරෙන් ඛයානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. ඛයානුපස්සනායෙහි පඤ්චෙන්‍ද්‍රියයන් කෙරෙන් වයානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. වයානුපස්සනායෙහි පඤ්චෙන්‍ද්‍රියයන් කෙරෙන් විපරිණාමානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. විපරිණාමානුපස්සනායෙහි පඤ්චෙන්‍ද්‍රියයන් කෙරෙන් අනිමිත්තානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. අනිමිත්තානුපස්සනායෙහි පඤ්චෙන්‍ද්‍රියයන් කෙරෙන් අප්පණිහිතානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. අප්පණිහිතානුපස්සනායෙහි පඤ්චෙන්‍ද්‍රියයන් කෙරෙන් සුඤ්ඤතානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. සුඤ්ඤතානුපස්සනායෙහි පඤ්චෙන්‍ද්‍රියයන් කෙරෙන් අධිපඤ්ඤාධම්මවිපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. අධිපඤ්ඤාධම්මවිපස්සනායෙහි පඤ්චෙන්‍ද්‍රියයන් කෙරෙන් යථාභූතඤාණදස්සන වශයෙන් පඤ්චෙන්‍ද්‍රියයෝ නික්මුණාහු වෙති. යථාභූතඤාණදස්සනයෙහි පඤ්චෙන්‍ද්‍රියයන් කෙරෙන් ආදීනවානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. ආදීනවානුපස්සනායෙහි පඤ්චෙන්‍ද්‍රියයන් කෙරෙන් පටිසඞ්ඛානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. පටිසඞ්කානුපස්සනායෙහි පඤ්චෙන්‍ද්‍රියයන් කෙරෙන් විවට්ටානුපස්සනා වශයෙන් පඤ්චෙන්‍ද්‍රියයෝ නික්මුණාහු වෙති. විවට්ටානුපස්සනායෙහි පඤ්චෙන්‍ද්‍රියයන් කෙරෙන් සොතාපත්තිමග්ග වශයෙන් පඤ්චෙන්‍ද්‍රියයෝ නික්මුණාහු වෙති. ‍ස්‍රොතාපත්තිමාර්‍ගයෙහි පඤ්චෙන්‍ද්‍රියයන් කෙරෙන් ස්‍රොතාපත්තිඵලසමාපත්තිවශයෙන් පඤ්චෙන්‍ද්‍රියයෝ නික්මුණාහු වෙති. ස්‍රොතාපත්තිඵලසමාපත්තියෙහි පඤ්චෙන්‍ද්‍රියයන් කෙරෙන් සකෘදාගාමි මාර්‍ගවශයෙන් පඤ්චෙන්‍ද්‍රියයෝ නික්මුණාහු වෙති. සකෘදාගාමීමාර්‍ගයෙහි පඤ්චෙන්‍ද්‍රියයන් කෙරෙන් සකෘදාගාමීඵලසමාපත්ති වශයෙන් පඤ්චෙන්‍ද්‍රියයෝ නික්මුණාහු වෙති. සකෘදාගාමිඵලසමාපත්තියෙහි පඤ්චෙන්‍ද්‍රියයන් කෙරෙන් අනාගාමිමාර්‍ග වශයෙන් පඤ්චෙන්‍ද්‍රියයෝ නික්මුණාහු වෙති. අනාගාමීමාර්‍ගයෙහි පඤ්චෙන්‍ද්‍රියයන් කෙරෙන් අනාගාමිඵලසමාපත්ති වශයෙන් පඤ්චෙන්‍ද්‍රියයෝ නික්මුණාහු වෙති. අනාගාමීඵලසමාපත්තියෙහි පඤ්චෙන්‍ද්‍රියයන් කෙරෙන් අර්‍හන්මාර්‍ග වශයෙන් පඤ්චෙන්‍ද්‍රියයෝ නික්මුණාහු වෙති. අර්‍හන්මාර්‍ගයෙහි පඤ්චෙන්‍ද්‍රියයන් කෙරෙන් අර්‍හත්ඵලසමාපත්ති වශයෙන් පඤ්චෙන්‍ද්‍රියයෝ නික්මුණාහු වෙත්.

නෛෂ්ක්‍රම්‍යයෙහි පඤ්චෙන්‍ද්‍රියයෝ කාමච්ඡන්‍දය කෙරෙන් නික්මුණාහු වෙති. අව්‍යාපාදයෙහි පඤ්චෙන්‍ද්‍රියයෝ ව්‍යාපාදයෙන් නික්මුණාහු වෙති. ආලොකසංඥායෙහි පඤ්චෙන්‍ද්‍රියයෝ ථීනමිද්ධය කෙරෙන් නික්මුණාහු වෙති. අවික්‍ෂෙපයෙහි පඤ්චෙන්‍ද්‍රියයෝ ඖද්ධත්‍යය කෙරෙන් නික්මුණාහු වෙති. ධර්‍මනිශ්චයෙහි පඤ්චෙන්‍ද්‍රියයෝ විචිකිත්සාව කෙරෙන් නික්මුණාහු වෙති. ඥානයෙහි පඤ්චෙන්‍ද්‍රියයෝ අවිද්‍යාව කෙරෙන් නික්මුණාහු වෙති. ප්‍රාමොද්‍යයෙහි පඤ්චෙන්‍ද්‍රියයෝ අරතිය කෙරෙන් නික්මුණාහු වෙති.

ප්‍රථමධ්‍යානයෙහි පඤ්චෙන්‍ද්‍රියයෝ නීවරණයන් කෙරෙන් නික්මුණාහු වෙති. ද්විතීයධ්‍යානයෙහි පඤ්චෙන්‍ද්‍රියයෝ විතර්‍කවිචාරයන් කෙරෙන් නික්මුණාහු වෙති. තෘතීයධ්‍යානයෙහි පඤ්චෙන්‍ද්‍රියයෝ ප්‍රීතිය කෙරෙන් නික්මුණාහු වෙති. චතුර්‍ථධ්‍යානයෙහි පඤ්චෙන්‍ද්‍රියයෝ සුඛදුඃඛයන් කෙරෙන් නික්මුණාහු වෙති. ආකාසානඤ්චායතනසමාපත්තියෙහි පඤ්චෙන්‍ද්‍රියයෝ රූපසංඥා, ප්‍රතිඝසංඥා, නානාත්‍වසංඥා කෙරෙන් නික්මුණාහු වෙති. විඤ්ඤාණඤ්චායතනසමාපත්තියෙහි පඤ්චෙන්‍ද්‍රියයෝ ආකාසානඤ්චායතනසංඥාව කෙරෙන් නික්මුණාහු වෙති. ආකිඤ්චඤ්ඤායතනසමාපත්තියෙහි පඤ්චෙන්‍ද්‍රියයෝ විඤ්ඤාණඤ්චායතනසංඥාව කෙරෙන් නික්මුණාහු වෙති. නෙවසඤ්ඤානාසඤ්ඤායතනසමාපත්තියෙහි පඤ්චෙන්‍ද්‍රියයෝ ආකිඤ්චඤ්ඤායතන සංඥාව කෙරෙන් නික්මුණාහු වෙත්.

අනිත්‍යානුදර්ශනයෙහි පඤ්චෙන්‍ද්‍රියයෝ නිත්‍යසංඥාව කෙරෙන් නික්මුණාහු වෙති. දුඃඛානුදර්ශනයෙහි පඤ්චෙන්‍ද්‍රියයෝ සුඛසංඥාව කෙරෙන් නික්මුණාහු වෙති. අනත්මානුදර්ශනයෙහි පඤ්චෙන්‍ද්‍රියයෝ ආත්මසංඥාව කෙරෙන් නික්මුණාහු වෙති. නිර්‍වෙදානුදර්ශනයෙහි පඤ්චෙන්‍ද්‍රියයෝ නන්‍දිය කෙරෙන් නික්මුණාහු වෙති. විරාගානුදර්ශනයෙහි පඤ්චෙන්‍ද්‍රියයෝ රාගය කෙරෙන් නික්මුණාහු වෙති. නිරොධානුදර්ශනයෙහි පඤ්චෙන්‍ද්‍රියයෝ සමුදය කෙරෙන් නික්මුණාහු වෙති. පටිනිසග්ගානුපස්සනායෙහි පඤ්චෙන්‍ද්‍රියයෝ ආදීනවය කෙරෙන් නික්මුණාහු වෙති. ක්‍ෂයානුදර්ශනයෙහි පඤ්චෙන්‍ද්‍රියයෝ ඝනසංඥාව කෙරෙන් නික්මුණාහු වෙති. ව්‍යයානුදර්ශනයෙහි පඤ්චෙන්‍ද්‍රියයෝ ආයූහනය කෙරෙන් නික්මුණාහු වෙති. විපරිණාමානුදර්ශනයෙහි පඤ්චෙන්‍ද්‍රියයෝ ධ්‍රැවසංඥාව කෙරෙන් නික්මුණාහු වෙති. අනිමිත්තා‍නුදර්ශනයෙහි පඤ්චෙන්‍ද්‍රියයෝ නිමිත්ත කෙරෙන් නික්මුණාහු වෙති. අප්‍රණිහිතානුදර්ශනයෙහි පඤ්චෙන්‍ද්‍රියයෝ ප්‍රණිධිය කෙරෙන් නික්මුණාහු වෙති. ශුන්‍යතානුදර්ශනයෙහි පඤ්චෙන්‍ද්‍රියයෝ අභිනිවෙශය කෙරෙන් නික්මුණාහු වෙති. අධිප්‍රඥාධර්මවිදර්ශනායෙහි පඤ්චෙන්‍ද්‍රියයෝ නිත්‍යසාරග්‍රහණාභිනිවෙශය කෙරෙන් නික්මුණාහු වෙති. යථාභූතඥානදර්ශනයෙහි පඤ්චෙන්‍ද්‍රියයෝ සම්මුඨාභිනිවෙශය කෙරෙන් නික්මුණාහු වෙති. ආදීනවානුදර්‍ශනයෙහි පඤ්චෙන්‍ද්‍රියයෝ ආලයාභිනිවෙශය කෙරෙන් නික්මුණාහු වෙති. පටිසඞ්ඛානුපස්සනායෙහි පඤ්චෙන්‍ද්‍රියයෝ අප්පටිසඞ්ඛ්‍යාව (අසමවාහිතභාවය) කෙරෙන් නික්මුණාහු වෙති. විවට්ටානුපස්සනායෙහි පඤ්චෙන්‍ද්‍රියයෝ සංයොගාභිනිවෙශය කෙරෙන් නික්මුණාහු වෙත්.

ස්‍රොතාපත්තිමාර්‍ගයෙහි පඤ්චෙන්‍ද්‍රියයෝ දෘෂ්ටිය සමග එක් වැ සිටි කෙලෙසුන් කෙරෙන් නික්මුණාහු වෙති. සකෘදාගාමි මාර්‍ගයෙහි පඤ්චෙන්‍ද්‍රියයෝ ඖදාරික වූ කෙලෙසුන් කෙරෙන් නික්මුණාහු වෙති. අනාගාමිමාර්‍ගයෙහි පඤ්චෙන්‍ද්‍රියයෝ අණුසහගත වූ කෙලෙසුන් කෙරෙන් නික්මුණාහු වෙති. අර්‍හන්මාර්‍ගයෙහි පඤ්චෙන්‍ද්‍රියයෝ හැම කෙලෙසුන් කෙරෙන් නික්මුණාහු වෙති. හැම රහත්නට මැ ඒ ඒ තන්හි පඤ්චෙන්‍ද්‍රියයෝ නික්මුණාහු ද මොනොවට නික්මුණාහු ද සන්හිඳුණාහු ද මොනොවට සන්හිඳුණාහු ද වෙත්.

මේ එක්සියඅසූ අයුරින් පඤ්චෙන්‍ද්‍රියයන්ගේ නිස්සරණය වෙයි, මේ එක්සියඅසූ අයුරින් පඤ්චෙන්‍ද්‍රියයන්ගේ නිස්සරණය දැනගනී.

ද්විතීයසූත්‍රනිර්‍දෙශය යි.

පළමුවන බණවර යි
