ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 1. ඤාණකථා

# 11\. මාර්ග ඥානය

කී සෙයින් උභතොව්‍යුත්‍ථානවිවර්‍තනයෙහි ප්‍රඥාව මාර්‍ගඥාන වෙයි යත්:

සොතාපත්තිමාර්‍ගක්ෂණයෙහි සත්‍යදර්‍ශනස්වභාවයෙන් සම්‍යග්දෘෂ්ටිය (දෙසැට) මිථ්‍යාදෘෂ්ටියෙන් නැ‍‍‍ඟෙයි. තදනුවර්‍තක (මිථ්‍යාදෘෂ්ටිය අනුවැ පවත්නා) ක්ලෙශයන් කෙරෙන් ද ස්කන්ධයන් කෙරෙන් ද නැ‍‍‍ඟෙයි. වාහ්‍ය වූ හැම සංස්කාරනිමිත්ත කෙරෙන් ද නැගේ. එයින් කියනු ලැබෙයි. ‘දුභතොවුට්ඨානවිවට්ටනෙ පඤ්ඤා මග්ගෙ ඤාණං’ යි.

අභිනි‍රොපණස්වභාවයෙන් සම්‍යක්සංකල්පය මිථ්‍යාසංකල්පය කෙරෙන් නැ‍‍‍ඟෙයි. තදනුවර්‍තක ක්ලෙශයන් කෙරෙන් ද ස්කන්ධයන් කෙරෙන් ද නැ‍‍‍ඟෙයි. වාහ්‍ය වූ හැම සංස්කාරනිමිත්ත කෙරෙන් ද නැ‍‍‍ඟේ. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’යි.

පරිග්‍රහ (සතර වාක්සංවර) ස්වභාවයෙන් සම්‍යග්වචනය මිථ්‍යාවචනයෙන් නැ‍‍‍ඟෙයි. තදනුවර්‍තක ක්ලෙශයන් කෙරෙන් ද ස්කන්ධයන් කෙරෙන්ද නැ‍‍‍ඟෙයි. වාහ්‍ය වූ හැම සංස්කාරනිමිත්ත කෙරෙන් ද නැ‍‍‍ඟේ. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යි.

සමුත්‍ථාන (කාරණ) භාවයෙන් සම්‍යක්කර්‍මාන්තය (ප්‍රාණවධාදි) මිථ්‍යාකර්‍මාන්තයෙන් නැ‍‍‍ඟෙයි. තදනුවර්‍තක ක්ලෙශයන් කෙරෙන් ද ස්කන්ධයන් කෙරෙන් ද නැ‍‍‍ඟෙයි. බාහ්‍ය වූ හැම සංස්කාර නිමිත්ත කෙරෙන් ද නැ‍‍‍ඟේ. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යි.

පරිශුද්ධභාවයෙන් සම්‍යගාජීවය මිථ්‍යාආජීවයෙන් නැ‍‍‍ඟෙයි. තදනුවර්‍තක ක්ලෙශයන් කෙරෙන් ද ස්කන්ධයන් කෙරෙන් ද නැ‍‍‍ඟෙයි. බාහ්‍ය වූ හැම සංස්කාරනිමිත්ත කෙරෙන් ද නැ‍‍‍ඟේ. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යි.

පරිශුද්ධභාවයෙන් සම්‍යග්ව්‍යායාමය මිථ්‍යාව්‍යායාමයෙන් නැ‍‍‍ඟෙයි. තදනුවර්‍තක ක්ලෙශයන් කෙරෙන් ද ස්කන්ධයන් කෙරෙන් ද නැ‍‍‍ඟෙයි. බාහ්‍ය වූ හැම සංස්කාරනිමිත්ත කෙරෙන් ද නැ‍‍‍ඟේ. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යි.

එළඹ සිටුනා බැවින් සම්‍යක්ස්මෘතිය මිථ්‍යාස්මෘතියෙන් නැ‍‍‍ඟෙයි. තදනුවර්‍තක ක්ලෙශයන් කෙරෙන් ද ස්කන්ධයන් කෙරෙන් ද නැ‍‍‍ඟෙයි. බාහ්‍ය වූ හැම සංස්කාරනිමිත්ත කෙරෙන් ද නැ‍‍‍ඟේ. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යි.

අවික්ෂෙපාර්‍ත්‍ථයෙන් සම්‍යක්සමාධිය මිථ්‍යාසමාධියෙන් නැ‍ඟී සිටී, තදනුවර්‍තක වූ ක්ලෙශයන් කෙරෙන් ද ස්කන්ධයන් කෙරෙන්ද නැ‍ඟීසිටී, බාහ්‍ය වූ හැම සංස්කාරනිමිත්තයන් ගෙන් ද නැ‍ඟීසිටී, එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යී..

සකෘදාගාමිමාර්‍ගක්ෂණයෙහි සත්‍යදර්‍ශනස්වභාවයෙන් සම්‍යග්දෘෂ්ටිය ... අවික්ෂෙපස්වභාවයෙන් සම්‍යක්සමාධිය ඖදාරික වූ කාමරාගසංයොජනයෙන් ප්‍රතිඝසංයෝජනයෙන් ඖදාරික වූ කාමරාගානුශයෙන් ප්‍රතිඝානුශයෙන් නැ‍ඟිසිටී, තදනුවර්‍තක ක්ලෙශයන් කෙරෙන් ද, ස්කන්ධයන් කෙරෙන් ද නැ‍ඟීසිටී, බාහ්‍ය වූ ද හැම සංස්කාරනිමිත්තයන් කෙරෙන් ද නැ‍ඟීසිටී. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යී.

අනාගාමීමාර්‍ගක්ෂණයෙහි දර්‍ශනස්වභාවයෙන් සම්‍යග්දෘෂ්ටිය ... අවික්ෂෙපස්වභාවයෙන් සම්‍යක්සමාධිය අණුසහගත (සියුම්) වූ කාමරාගසංයොජනයෙන් ද ප්‍රතිඝසංයොජනයෙන් ද අණුසහගත වූ කාමරාගනුශයෙන් ද ප්‍රතිඝානුශයෙන් ද නැ‍ඟීසිටී. තදනුවර්‍තක වූ ක්ලෙශයන් කෙරෙන් ද ස්කන්ධයන් කෙරෙන්ද නැ‍ඟීසිටී, බාහ්‍ය වූ ද හැම සංස්කාරනිමිත්තයන් කෙරෙන් නැ‍ඟීසිටී. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යී.

අර්‍හන්මාර්‍ගක්ෂණයෙහි දර්‍ශනස්වභාවයෙන් සම්‍යග්දෘෂ්ටිය ... අවික්ෂෙපස්වභාවයෙන් සම්‍යක්සමාධිය රූපරාගයෙන් අරූපරාගයෙන් මානයෙන් ඹෟද්ධත්‍යයෙන් අවිද්‍යායෙන් මානානුශයෙන් භවරාගානුශයෙන් අවිද්‍යානුශයෙන් නැ‍ඟීසිටී, තදනුවර්‍තක වූ ක්ලෙශයන් කෙරෙන් ද, ස්කන්ධයන් කෙරෙන් ද නැ‍ඟීසිටී, බාහ්‍ය වූ ද හැම සංස්කාරනිමිත්තයන් කෙරෙන් නැ‍ඟීසිටී. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යී..

1\. ස්වසන්තානයෙහි උපන් ලොකොත්තරධ්‍යානයෙන් (තත්සමඞ්ගී පුද්ගල තෙමේ) නූපන් ක්ලෙශය දවයි, එකරුණෙන් එය ධ්‍යාන යයි කියනු ලැබේ. ඒ ආර්‍ය්‍යමාර්‍ගසම්ප්‍රයුක්ත වූ ධ්‍යානයෙහි ද විමොක්ෂ සඞ්ඛ්‍යාත ආර්‍ය්‍යමාර්‍ගයෙහි ද කුශල බව හෙතු කොටගෙන නානා දෘෂ්ටීන්හි කම්පා නො වේ.

2\. ආලම්බනොපවාරක්ෂණිකසමාධධීන් අතුරෙන් එක්තරා සමාධියකින් චිත්තසමාධානය කොට යම්සේ විදර්‍ශනා කෙරේ ද, විදර්‍ශනා කරනුයේ එසෙයින් ම චිත්තසමාධානය ද කරන්නේ ය. එකල්හි විදර්‍ශනාව ද ශමථය ද වෙති. සමභාග වූ ශමථවිදර්‍ශනාධර්‍මයෝ යුගනන්ධ වූවාහු පවත්නාහ.

3\. සංස්කාරයෝ දුඃඛයෝ යැ, නිරොධ සඞ්ඛ්‍යාත නිර්‍වාණ සුව යැ යි දර්‍ශන සඞ්ඛ්‍යාත ආර්‍ය්‍යමාර්‍ගඥානය ‘දුභතො වුට්ඨානපඤ්ඤා’ නමු. (ඒ ප්‍රඥාව මැ) අමෘතපද සඞ්ඛ්‍යාත නිවන ආලම්බනස්පර්‍ශයෙන් ස්පර්‍ශ කෙරෙයි.

4\. විමොක්ෂයන්ගේ නානාත්වයෙහි ද එකත්වයෙහි ද නිපුණ වූයේ විමොක්ෂප්‍රවෘත්තිය අසම්මූඪවශයෙන් දැනගනී, දර්‍ශනසඞ්ඛ්‍යාත වූ ද භාවනාසඞ්ඛ්‍යාත වූ ද ඥානද්වයයාගේ නිපුණබව හෙතු කොටගෙන ශාශ්වතාදි නානාදෘෂ්ටියෙහි නො සැලේ යයි.

ඒ මාර්‍ගඥානය ඥාතාර්‍ථයෙන් ඥාන යැ, ප්‍රජානනාර්‍ත්‍ථයෙන් ප්‍රඥා යි. එයින් කියනු ලැබෙයි: ‘දුභතො වුට්ඨානවිවට්ටනෙ පඤ්ඤා මග්ගෙ ඤාණං’ යි.

මාර්‍ගඥාන නිර්දෙශ යි.
