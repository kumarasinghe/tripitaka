ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 1. ඤාණකථා

# 44-49. විවර්‍තඥානෂට්කය

(44. සඤ්ඤාවිවර්‍තඥනය)

කිසෙයින් (නෛෂ්ක්‍ර‍ම්‍යාදිය) අධිකභාවයෙන් පැවැති ප්‍ර‍ඥාව සංඥාවිවර්‍තඥාන වෙයි යත්:

නෛෂ්ක්‍ර‍ම්‍යය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන කාමච්ඡන්‍දයෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. අව්‍යාපාදය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන ව්‍යාපාදයෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. ආලොකසංඥාව අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන ථිනමිද්ධයෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. අවික්‍ෂෙපය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන ඖද්ධත්‍යයෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. ධර්‍මනිශ්චය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන විචිකිත්සායෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. ඥානය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන අවිද්‍යායෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. ප්‍රාමොද්‍යය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන අරතියෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. ප්‍ර‍ථමධ්‍යානය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන නීවරණයන් කෙරෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි. ... අර්‍හන්මාර්‍ගය අධික කොට පැවැති ප්‍ර‍ඥාව ප්‍ර‍ඥාසම්ප්‍ර‍යුක්ත සංඥාව හෙතු කොට ගෙන සියලු කෙලෙසුන් කෙරෙන් පෙරැළේ නු යි අධිකභාවයෙන් පැවැති ප්‍ර‍ඥාව සංඥාවිවර්‍තඥාන නම් වෙයි.

එය ඥාතාර්ථයෙන් ඥාන යැ ප්‍ර‍ජානනාර්ථයෙන් ප්‍ර‍ඥා යි. එයින් කියනු ලැබෙයි: ‘අධිපතත්තා පඤ්ඤා සඤ්ඤාවිවට්ටෙ ඤාණං’යි.

(45. චෙතොවිවර්‍තඥානය)

කිසෙයින් නානා ස්වභාවයෙහි පැවැති ප්‍ර‍ඥාව චෙතොවිවර්‍තඥාන වෙයි යත්:

කාමච්ඡන්‍දය නානාස්වභාවය යැ නෛෂ්ක්‍ර‍ම්‍ය එක ස්වභාව යැ (කාමච්ඡන්‍දයෙහි ‍ආදීනව දැක්මෙන්) නෛෂ්ක්‍ර‍ම්‍යයාගේ එකස්වභාවය සිතන්නහුට (නෛෂ්ක්‍ර‍ම්‍යක්‍ෂණයෙහි) කාමච්ඡන්‍දයෙන් සිත පරාවර්‍තනය වේ නු යි නානාත්‍වයෙහි ප්‍ර‍ඥාව චෙතොවිවර්‍තඥාන වෙයි. ව්‍යාපාදය නානාස්වභාව යැ අව්‍යාපාදය එක ස්වභාව යැ (ව්‍යාපාදයාගේ ආදීනව දැක්මෙන්) අව්‍යාපාදයාගේ එකත්‍වය සිතන්නහුට ව්‍යාපාදයෙන් සිත පරාවර්‍තනය වේ නු යි නානාත්‍වයෙහි ප්‍ර‍ඥාව චෙතොවිවර්‍තනඥාන වෙයි. ථිනමිද්ධය නානාස්වභාව යැ ආලොකසංඥාව එකස්වභාව යැ (ථිනමිද්ධයාගේ ආදීනව දැක්මෙන්) ආලොකසංඥාවගේ එකත්‍වය සිතන්නහුට ථීනමිද්ධයෙන් සිත පරාවර්‍තනය වේ නු යි නානාත්‍වයෙහි ප්‍ර‍ඥාව චෙතොවිවර්‍තනඥාන වෙයි. සියලු ක්ලෙශයෝ නානාස්වභාව යැ අර්‍හන්මාර්‍ගයාගේ එකස්වභාව යැ (සියලු කෙලෙසුන්ගේ ආදීනව දැක්මෙන්) අර්‍හන්මාර්‍ගයාගේ එකත්‍වය සිතන්නහුට සියලු කෙලෙසුන් කෙරෙන් සිත පරාවර්‍තනය වේ නුයි නානාත්‍වයෙහි ප්‍ර‍ඥාව චෙතොවිවර්‍තනඥාන වේ.

එය ඥාතාර්ථයෙන් ඥාන යැ ප්‍ර‍ජානනාර්ථයෙන් ප්‍ර‍ඥා යි. එයින් කියනු ලැබෙයි: ‘නානත්තෙ පඤ්ඤා චෙතොවිවට්ටෙ ඤාණං’යි.

(46. චිත්තවිවර්‍තඥානය)

කිසෙයින් (නෛෂ්ක්‍ර‍ම්‍යාදි වශයෙන්) සිත පිහිටුවීමෙහි ප්‍ර‍ඥාව චිත්තවිවර්‍තනඥාන වෙයි යත්:

කාමච්ඡන්‍ද දුරු කරනුයේ නෛෂ්ක්‍ර‍ම්‍යයාගේ වශයෙන් සිත පිහිටා සිටී නු යි අධිෂ්ඨානයෙහි ප්‍ර‍ඥාව චිත්තවිවර්‍තනඥාන යැ. ව්‍යාපාදය දුරු කරනුයේ අව්‍යාපාදයාගේ වශයෙන් සිත පිහිටා සිටීනු යි අධිෂ්ඨානයෙහි ප්‍ර‍ඥාව චිත්තවිවර්‍තනඥාන යැ ථිනමිද්ධය දුරු කරනුයේ ආලොකසංඥාවගේ වශයෙන් සිත පිහිටා සිටී නු යි අධිෂ්ඨානයෙහි ප්‍ර‍ඥාව චිත්තවිවර්‍තන ඥාන යැ. ... සියලු කෙලෙසුන් දුරු කරනුයේ අර්‍හන්මාර්‍ගයාගේ වශයෙන් සිත පිහිටා සිටී නු යි අධිෂ්ඨානයෙහි ප්‍ර‍ඥාව චිත්තවිවර්‍තඥාන යි.

එය ඥාතාර්‍ත්‍ථයෙන් ඥාන යැ ප්‍ර‍ජානනාර්‍ත්‍ථයෙන් ප්‍ර‍ඥා යි. එයින් කියනු ලැබෙයි: ‘අධිට්ඨානෙ පඤ්ඤා චිත්තවිවට්ටෙ ඤාණං’යි.

(47. ඥානවිවර්‍තඥානය)

කිසෙයින් ශූන්‍යත (අනාත්මානුදර්‍ශන) ප්‍ර‍ඥාව ඥානවිවර්‍තනඥාන වෙයි යත්:

චක්‍ෂුස ආත්ම හෙයින් හෝ ආත්මනිය හෙයින් හෝ නිත්‍ය හෙයින් හෝ ධ්‍රැව හෙයින් හෝ ශාශ්වත හෙයින් හෝ අවිපරිණාමස්වභාව හෙයින් හෝ ශූන්‍ය යැ යි යථාස්වභාවයෙන් දන්නාහට දක්නාහට චක්‍ෂුසෙහි බැසගැනීමෙන් ඥානය පෙරැළේ නු යි ශූන්‍යත ප්‍ර‍ඥාව ඥානවිවර්‍තඥාන වෙයි. ශ්‍රොතය ශූන්‍ය යැ ඝ්‍රාණය ශූන්‍ය යැ ... ජීහ්වාව ශූන්‍ය යැ ... කය ශූන්‍ය යැ ... මනස ආත්ම හෙයින් හෝ ආත්මනිය හෙයින් හෝ නිත්‍ය හෙයින් හෝ ධ්‍රැව හෙයින් හෝ ශාශ්වත හෙයින් හෝ අවිපරිණාමධර්‍ම හෙයින් හෝ ශූන්‍ය යැ යි යථාස්වභාවයෙන් දන්නාහට දක්නාහට මනසෙහි බැසැගැනීමෙන් ඥානය පෙරළේ නු යි ශූන්‍යතප්‍ර‍ඥාව ඥානවිවර්‍තඥාන වේ.

එය ඥාතාර්‍ත්‍ථයෙන් ඥාන යැ ප්‍ර‍ජානනාර්‍ත්‍ථයෙන් ප්‍ර‍ඥා යි. එයින් කියනු ලැබෙයි: ‘සුඤ්ඤතෙ පඤ්ඤා ඤාණවිවට්ටෙ ඤාණං’යි.

(48. විමොක‍්‍ෂවිවර්‍තඥානය)

කිසෙයින් (කාමච්ඡන්‍දාදිය) දුරැලීමෙහි පැවැති ප්‍ර‍ඥාව විමොක‍්‍ෂවිවර්‍තඥාන වෙයි යත්:

නෛෂ්ක්‍ර‍ම්‍යයෙන් කාමච්ඡන්‍දය හැරපියා නු යි හැරපීමෙහි ප්‍ර‍ඥාව විමොක‍්‍ෂවිවර්‍තඥාන වෙයි. අව්‍යාපාදයෙන් ව්‍යාපාදය හැරපියා නු යි. හැරපීමෙහි ප්‍ර‍ඥාව විමොක‍්‍ෂවිවර්‍තඥාන වෙයි. ආලොකසංඥායෙන් ථිනමිද්ධය හැරපියා නු යි. හැරපීමෙහි ප්‍ර‍ඥාව විමොක‍්‍ෂවිවර්‍තඥාන වෙයි. අවික්‍ෂෙපයෙන් ඖද්ධත්‍යය හැරපියා නු යි හැරපීමෙහි ප්‍ර‍ඥාව විමොක‍්‍ෂවිවර්‍තඥාන වෙයි. ධර්‍මනිශ්චයෙන් විචිකිත්සාව හැරපියා නු යි හැරපීමෙහි ප්‍ර‍ඥාව විමොක‍්‍ෂවිවර්‍තඥාන වෙයි. ... අර්‍හන්මාර්‍ගයෙන් සියලු කෙලෙසුන් හැරපියා නු යි හැරපීමෙහි ප්‍ර‍ඥාව විමොක‍්‍ෂවිවර්‍තඥාන වේ.

එය ඥාතාර්‍ත්‍ථයෙන් ඥාන යැ ප්‍ර‍ජානනාර්‍ත්‍ථයෙන් ප්‍ර‍ඥා යි. එයින් කියනු ලැබෙයි: ‘වොස්ග්ගෙ පඤ්ඤා විමොක්ඛවිවට්ටෙ ඤාණං’යි.

(49. සත්‍යවිවර්‍තඥානය)

කිසෙයින් (චතුස්සත්‍යයාගේ) අවිපරීතස්වභාවයෙහි පැවැති ප්‍ර‍ඥාව සත්‍යවිවර්‍තනඥාන වෙයි යත්:

දුඃඛයාගේ පීඩනස්වභාවය ප්‍ර‍ත්‍යයන් විසින් රැස් වැ කරන ලද ස්වභාවය සන්තාපස්වභාවය පෙරැළෙන ස්වභාවය දනිමින් පරාවර්‍තනය කෙරේ නු යි අවිපරීතස්වභාවයෙහි ප්‍ර‍ඥාව සත්‍යවිවර්‍තනඥාන වෙයි. සමුදයාගේ දුක් රැස් කරන ස්වභාවය දුකට කරුණු වන ස්වභාවය සංයොග (යොදන) ස්වභාවය වළකන ස්වභාවය දනිමින් පරාවර්‍තනය කෙරේ නු යි අවිපරීතස්වභාවයෙහි ප්‍ර‍ඥාව සත්‍යවිවර්‍තනඥාන වෙයි. නිරොධයාගේ සසරින් පහවූ ස්වභාවය සියලු සංස්කාරයන් කෙරෙන් ශූන්‍ය ස්වභාවය ප්‍ර‍ත්‍යයන් විසින් රැස් වැ නො කරන ලද ස්වභාවය අමරණ ස්වභාවය සාක්‍ෂාත් කෙරෙමින් පරාවර්‍තනය කෙරේ නු යි අවිපරීතස්වභාවයෙහි ප්‍ර‍ඥාව සත්‍යවිවර්‍තඥාන වෙයි. මාර්‍ගයාගේ නිර්‍ය්‍යාණස්වභාවය හෙතු ස්වභාවය දර්‍ශනස්වභාවය සම්ප්‍ර‍යුක්තයන් තමා වසයෙහි පවත්වන ස්වභාවය වඩමින් පරාවර්‍තනය කෙරේ නු යි අවිපරීතස්වභාවයෙහි ප්‍ර‍ඥාව සත්‍යවිවර්‍තනඥාන වේ.

සංඥාවිවර්‍ත යැ චෙතොවිවර්‍ත යැ චිත්තවිවර්‍ත යැ ඥානවිවර්‍ත යැ විමොක්‍ෂවිවර්‍ත යැ සත්‍යවිවර්‍ත යි. (නෛෂ්ක්‍ර‍ම්‍යාදිය අධිපතිභාවයෙන්) හැඳිනගනිමින් (කාමච්ඡන්‍දාදියෙන්) පරාවර්‍තනය කෙරේ නු යි සංඥාවිවර්‍ත නම. (නෛෂ්ක්‍ර‍ම්‍යාදිය) සිතමින් (කාමච්ඡන්‍දාදියෙන්) පරාවර්‍තනය කෙරේ නු යි චෙතොවිවර්‍ත නම. (නෛෂ්ක්‍ර‍ම්‍යාදිවශයෙන්) දැනගනිමින් (කාමච්ඡන්‍දාදියෙන්) පරාවර්‍තනය කෙරේ නු යි චිත්තවිවර්‍ත නම. (ආධ්‍යාත්මිකායතන ශූන්‍යත හෙයින්) අවබොධ කෙරෙමින් (දෘෂ්ට්‍යභිනිවෙශයෙන්) පරාවර්‍තනය කෙරේ නු යි ඥානවිවර්‍ත නම. (නෛෂ්ක්‍ර‍ම්‍ය-කාමච්ඡන්‍දාදිය) දුරලමින් කාමච්ඡන්‍දයෙන් පරාවර්‍තනය කෙරේ නු යි විමොක්‍ෂවිවර්‍ත නම. යථාස්වභාවයෙහි (දුභතොවුට්ඨාන වශයෙන්) පරාවර්‍තනය කෙරේ නු යි සත්‍යවිවර්‍ත නමි.

යම් තැනෙකැ සංඥාවිවර්‍තය වේ ද එහි චෙතොවිවර්‍තය වෙයි. යම් තැනෙකැ චෙතොවිවර්‍තය වේ ද එහි සංඥාවිවර්‍තය වෙයි. යම් තැනෙකැ සංඥාවිවර්‍තය චෙතොවිවර්‍තය වෙත්ද එහි චිත්තවිවර්‍තය වෙයි. යම් තැනෙකැ චිත්තවිවර්‍තය වේ ද එහි සංඥාවිවර්‍ත චොතොවිවර්‍ත වෙති. යම් තැනෙකැ සංඥාවිවර්‍ත චෙතොවිවර්‍ත චිත්තවිවර්‍තය වෙත් ද එහි ඥානවිවර්‍තය වෙයි. යම් තැනෙකැ ඥානවිවර්‍තය වේ ද එහි සංඥාවිවර්‍ත චෙතොවිවර්‍ත චිත්තවිවර්‍ත වෙති. යම් තැනෙකැ සංඥාවිවර්‍ත චෙතොවිවර්‍ත චිත්තවිවර්‍ත ඥානවිවර්‍ත වෙත් ද එහි විමොක්‍ෂවිවාර්‍තය වෙයි. යම් තැනෙකැ විමොක්‍ෂවිවර්‍තය වේ ද එහි සංඥාවිවර්‍ත චෙතොවිවර්‍ත චිත්තවිවර්‍ත ඥානවිවර්‍ත වෙති. යම් තැනෙකැ සංඥාවිවර්‍ත චෙතොවිවර්‍ත චිත්තවිවර්‍ත ඥානවිවර්‍ත විමොක්‍ෂවිවර්‍ත වෙත් ද එහි සත්‍යවිවර්‍තය වෙයි. යම් තැනෙකැ සත්‍යවිවර්‍තය වේ ද එහි සංඥාවිවර්‍ත චෙතොවිවර්‍ත චිත්තවිවර්‍ත ඥානවිවර්‍ත විමොක්‍ෂවිවර්‍ත වෙත්.

එය ඥාතාර්‍ත්‍ථයෙන් ඥාන යැ ප්‍ර‍ජානනාර්‍ත්‍ථයෙන් ප්‍ර‍ඥා යි. එයින් කියනු ලැබෙයි: ‘තථතට්ඨෙ පඤ්ඤා සච්චවිවට්ටෙ ඤාණං’යි.

විවර්‍තඥානෂට්ක නිර්දෙශ යි.
