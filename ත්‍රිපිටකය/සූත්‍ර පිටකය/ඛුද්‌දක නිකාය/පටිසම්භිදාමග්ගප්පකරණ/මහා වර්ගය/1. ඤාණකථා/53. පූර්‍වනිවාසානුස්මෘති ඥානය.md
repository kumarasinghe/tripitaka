ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 1. ඤාණකථා

# 53\. පූර්‍වනිවාසානුස්මෘති ඥානය

කිසෙයින් ප්‍ර‍ත්‍යයොත්පන්නධර්‍මයන්ගේ නානාත්‍ව එකත්‍ව කර්‍මවෙගවශයෙන් දැනගැනීමෙහි ප්‍ර‍ඥාව පූර්‍වනිවාසානුස්මෘතිඥානය වෙයි යත්:

මෙ සස්නෙහි මහණ ඡන්‍දසමාධිය ... මෘදු වූවක් කර්‍මණ්‍ය වූවක් කොට මෙසේ දැනැනියි: මේ ප්‍ර‍ත්‍යය ඇති කල්හි මේ ප්‍රත්‍යයොත්පන්නය වෙයි, මේ ප්‍ර‍ත්‍යයාගේ උත්පාදය හෙතු කොට ගෙන මේ ප්‍ර‍ත්‍යයොත්පන්නය උපදී. ඒ මෙසේ යැ: අවිද්‍යාප්‍ර‍ත්‍යයෙන් සංස්කාරයෝ උපදිති. සංස්කාරප්‍ර‍ත්‍යයෙන් ප්‍රතිසන්‍ධිවිඥානය උපදියි. විපාකවිඥානප්‍ර‍ත්‍යයෙන් නාමරූපය උපදියි. නාමරූපප්‍ර‍ත්‍යයෙන් ෂඩායතනය උපදියි. ෂඩායතනප්‍ර‍ත්‍යයෙන් ස්පර්‍ශය උපදියි. ස්පර්‍ශප්‍ර‍ත්‍යයෙන් වෙදනාව උපදියි. වෙදනා ප්‍ර‍ත්‍යයෙන් තෘෂ්ණාව උපදියි. තෘෂ්ණාප්‍ර‍ත්‍යයෙන් උපාදානය උපදියි. උපාදාන ප්‍ර‍ත්‍යයෙන් භවය උපදියි. කර්‍මභවප්‍ර‍ත්‍යයෙන් ජාතිය උපදියි. ජාතිප්‍ර‍ත්‍යයෙන් ජරාමරණය උපදියි. ශොකපරිදෙව දුඃඛදෞර්‍මනස්‍යොපායාසයෝ උපදිත්. මෙසේ තෙල අසම්මිශ්‍ර‍ වූ දුඃඛරාශිහුගේ සමුදය වේ. හෙතෙම එසේ භාවිත වූ පරිශුද්ධ වූ ප්‍ර‍භාස්වර වූ සිතින් පූර්‍වනිවාසානුස්මෘතිඥානය පිණිස සිත එළවයි, නැඹුරු කෙරෙයි.

හෙතෙම අනෙක ප්‍ර‍කාර වූ පෙරවිසූ කඳපිළිවෙළ සිහි කෙරෙයි. ඒ මෙසේ යි: එක් ජාතියකුදු ජාති දෙකකුදු ජාති තුනකුදු ජාති සතරකුදු ජාති පසකුදු ජාති දසයකුදු ජාති විස්සකුදු ජාති තිසකුදු ජාති සතලිසකුදු ජාති පනසකුදු ජාති සියයකුදු ජාති දහසකුදු ජාති සුවහසකුදු නොයෙක් සංවර්‍තකල්පයනුදු නොයෙක් විවර්‍තකල්පයනුදු නොයෙක් සංවර්‍තවිවර්‍තකල්පයනුදු අසවල් තැන මෙබඳු නම් ඇතියෙම් මෙබඳු ගොත්‍ර‍ ඇතියෙම් මෙබඳු පැහැසටහන් ඇත්තෙම් මෙබඳු ආහාර ඇත්තෙම් මෙබඳු සුවදුක් විඳුනාසුලු වූයෙම් මෙබඳු ආයුපරිච්ඡෙද ඇතියෙම් වීමි. ඒ මම එයින් සැව මෙහි උපන්මි’යී. මෙසේ (නම්ගොත් විසින්) උද්දෙශ සහිත වූ (පැහැසටහන් විසින්) ආකාර සහිත වූ නානාප්‍ර‍කාර වූ පෙර විසූ කඳ පිළිවෙළ සිහි කෙරෙයි.

එය ඥාතාර්‍ත්‍ථයෙන් ඥාන යැ ප්‍ර‍ජානනාර්‍ත්‍ථයෙන් ප්‍ර‍ඥා යි. එයින් කියනු ලැබෙයි: ‘පච්චයපවත්තානං ධම්මානං නානත්තෙකත්තකම්මවිප්ඵාරවසෙන පරියොගාහනෙ පඤ්ඤා පුබ්බේනිවාසානුස්සති ඤාණං’යි.

පූර්‍වනිවාසානුස්මෘතිඥානනිර්දේශ යි.
