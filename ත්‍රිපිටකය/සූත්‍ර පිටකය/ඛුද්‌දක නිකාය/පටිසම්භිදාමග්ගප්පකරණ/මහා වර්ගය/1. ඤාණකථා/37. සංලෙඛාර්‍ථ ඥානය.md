ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 1. ඤාණකථා

# 37\. සංලෙඛාර්‍ථ ඥානය

කිසෙයින් පෘථග්රාගාදීන් ද නානාස්වභාව වූ කාමච්ඡන්‍දාදීන් ද එකස්වභාව වූ නෛෂ්ක්‍රම්‍යාදීන් ද තෙජස් සඞ්ඛ්‍යාත දුශ්ශීල්‍යාදීන් ද ක්ෂය කිරීමෙහි ප්‍රඥාව සංලෙඛාර්‍ත්‍ථඥාන වෙයි යත්:

පුථු යනු: රාගය (ලොකොත්තරයෙන්) අසම්මිශ්‍ර යැ ද්වෙෂය අසම්මිශ්‍ර යැ මොහය අසම්මිශ්‍ර යැ ක්‍රොධය ... බද්ධවෛරය ... ගුණමකු බව ... යුගග්‍රාහය ... ඊර්ෂ්‍යාව ... මාත්සර්ය්‍යය ... මායාව ... සඨ බව ... සිත ඉදිමුණු බව ... කරණොත්තරියකරණය ... මානය ... අතිමානය ... මදය ... ප්‍රමාදය ... සියලු ක්ලෙශයෝ ... සියලු ... දුශ්චරිතයෝ ... සියලු අභිසංස්කාරයෝ ... සියලු භවගාමීකර්‍මයෝ අසම්මිශ්‍රයෝ යි.

නානත්තෙකත්තං යනු: කාමච්ඡන්දය නානාස්වභාව යැ නෛෂ්ක්‍රම්‍යය එකස්වභාව ය ව්‍යාපාදය නානාස්වභාව යැ අව්‍යාපාදය එකස්වභාව යැ ස්ත්‍යානමිද්ධය නානාස්වභාව යැ ආලොකසංඥාව එකස්වභාව යැ ඖද්ධත්‍යය නානාස්වභාව යැ අවික්ෂෙපය එකස්වභාව යැ විචිකිත්සාව නානාස්වභාව යැ ධර්‍මනිශ්චය එකස්වභාව යැ අවිද්‍යාව නානාස්වභාව යැ ඥානය ඒකස්වභාව යැ අරතිය නානාස්වභාව යැ ප්‍රාමොද්‍යය එකස්වභාව යැ නීවර‍ණයෝ නානාස්වභාව යැ ප්‍රථමධ්‍යානය එකස්වභාව යැ ... සියලු ක්ලෙශයෝ නානාස්වභාව යැ අර්‍හන්මාර්‍ගය එකස්වභාව යි.

තෙජො යනු: තෙජස් පසෙකි. ශීල සඞ්ඛ්‍යාත චරණතෙජස යැ සමාධි සඞ්ඛ්‍යාත ගුණතෙජස යැ විදර්‍ශනා සඞ්ඛ්‍යාත ප්‍රඥාතෙජස යැ ආර්‍ය්‍යමාර්‍ගකුශල සඞ්ඛ්‍යාත පුණ්‍යතෙජස යැ බුද්ධවචනසඞ්ඛ්‍යාත ධර්‍මතෙජස යි. ශීලතෙජසින් තියුණු කළ බැවින් දුශ්ශීල සඞ්ඛ්‍යාත තෙජස ක්ෂය කෙරෙයි. සමාධිතෙජසින් තියුණු කළ බැවින් වික්ෂෙප සඞ්ඛ්‍යාත අගුණතෙජස ක්ෂය කෙරෙයි. විදර්‍ශනාතෙජසින් තියුණු කළ බැවින් මොහතෙජස ක්ෂය කෙරෙයි. ආර්‍ය්‍යමාර්‍ගකුශලතෙජසින් තියුණු කළ බැවින් අකුශලකර්‍මතෙජස ක්ෂය කෙරෙයි. ධර්‍මතෙජසින් තියුණු කළ බැවින් නානාතීර්ථකසමයවචන සඞ්ඛ්‍යාත අධර්‍මතෙජස ක්ෂය කෙරේ.

සල්ලෙඛො යනු: කාමච්ඡන්දය අසල්ලෙඛ යැ නෛෂ්ක්‍රම්‍යය සල්ලෙඛ යැ ව්‍යාපාදය අසල්ලෙඛ යැ අව්‍යාපාදය සල්ලෙඛ යැ ස්ත්‍යානමිද්ධය අසල්ලෙඛ යැ ආලොකසංඥාව සල්ලෙඛ යැ ඹෟදත්‍යය අසල්ලෙඛ යැ අවික්ෂෙපය සල්ලෙඛ යැ විචිකිත්සාව අසල්ලෙඛ යැ ධර්‍මනිශ්චය සල්ලෙඛ යැ අවිද්‍යාව අසල්ලෙඛ යැ ඥානය සල්ලෙඛ යැ අරතිය අසල්ලෙඛ යැ ප්‍රාමොද්‍යය සල්ලෙඛ යැ නීවරණයෝ අසල්ලෙඛ යැ ප්‍රථමධ්‍යානය සල්ලෙඛ යැ සියලු ක්ලෙශයෝ අසල්ලෙඛ යැ අර්‍හන්මාර්‍ගය සල්ලෙඛ යි.

ඒ සල්ලෙඛඥානය ඥාතාර්‍ත්‍ථයෙන් ඥාන යැ, ප්‍රජානනාර්‍ත්‍ථයෙන් ප්‍රඥා යි. එයින් කියනු ලැබෙයි: ‘පුථුනානත්තෙකත්තතෙජපරියාදානෙ පඤ්ඤා සල්ලෙඛට්ඨෙ ඤාණං’ යි.

සංලෙඛාර්‍ත්‍ථඥානනිර්‍දෙශ යි.
