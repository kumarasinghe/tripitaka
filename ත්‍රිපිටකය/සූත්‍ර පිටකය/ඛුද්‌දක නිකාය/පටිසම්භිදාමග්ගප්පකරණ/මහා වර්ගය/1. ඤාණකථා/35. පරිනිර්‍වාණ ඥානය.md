ත්‍රිපිටකය » සූත්‍ර පිටකය » ඛුද්‌දක නිකාය » පටිසම්භිදාමග්ගප්පකරණ » මහා වර්ගය » 1. ඤාණකථා

# 35\. පරිනිර්‍වාණ ඥානය

කිසෙයින් සම්‍යග්ඥාන ඇත්තහු ගේ ක්ලෙශ - ස්කන්‍ධප්‍ර‍වෘත්ති ක්‍ෂය කිරීමෙහි ප්‍ර‍ඥාව පරිනිර්‍වාණඥාන වෙයි යත්:

මෙ සස්නෙහි සම්‍යග්ඥාන ඇත්තේ නෛෂ්ක්‍ර‍ම්‍යයෙන් කාමච්ඡන්දයාගේ (අනුශය වශයෙන්) පැවැත්ම ක්‍ෂය කෙරෙයි. අව්‍යාපාදයෙන් ව්‍යාපදායාගේ පැවැත්ම ක්‍ෂය කෙරෙයි. ආලොක සංඥායෙන් ථීනමිද්ධයාගේ පැවැත්ම ක්‍ෂය කෙරෙයි. අවික්‍ෂෙපයෙන් ඖද්ධත්‍යයාගේ පැවැත්ම ක්‍ෂය කෙරෙයි. ධර්‍මවිනිශ්චයෙන් විචිකිත්සාවගේ ... ඥානයෙන් අවිද්‍යාවගේ ... ප්‍රාමොද්‍යයෙන් අරතියගේ ... ප්‍ර‍ථමධ්‍යානයෙන් නීවරණයන්ගේ පැවැත්ම ක්‍ෂය කෙරෙයි. ... අර්‍හන්මාර්‍ගයෙන් සියලු කෙලෙසුන්ගේ පැවැත්ම ක්‍ෂය කෙරේ.

නොහොත් සම්‍යග්ඥාන ඇති අනුපාදිශෙෂනිර්‍වාණධාතුයෙන් පිරිනිවෙන්නහුගේ මේ චක්‍ෂුස්ප්‍ර‍වෘත්තිය ද ක්‍ෂය වෙයි. අන්‍ය වූ ද චක්‍ෂුස්ප්‍ර‍වෘත්තියෙක් නූපදී. මේ ශ්‍රොත්‍ර‍්‍ර‍ප්‍රවෘත්තිය ද ... ඝ්‍රාණප්‍රවෘත්තිය ... ජීහ්වාප්‍රවෘත්තිය ... කායප්‍රවෘත්තිය ... මනඃප්‍රවෘත්තිය ක්ෂය වෙයි. අන්‍ය වූ ද මනඃප්‍රවෘත්තියෙක් නූපදී. මේ සම්‍යග්ඥාන ඇත්තහුගේ ක්ලෙශස්කන්‍ධප්‍රවෘත්ති ක්‍ෂය කිරීමෙහි ප්‍ර‍ඥාව පරිනිර්‍වාණඥාන නම් වේ.

ඒ පරිනිර්‍වාණඥානය ඥාතාර්‍ත්‍ථයෙන් ඥාන යැ. ප්‍ර‍ජානනාර්‍ත්‍ථයෙන් ප්‍ර‍ඥා යි. එයින් කියනු ලැබෙයි: ‘සම්පජානස්ස පවත්තපරියාදානෙ පඤ්ඤා පරිනිබ්බානෙ ඤාණං’යි.

පරිනිර්‍වාණඥානනිර්දේශ යි.
