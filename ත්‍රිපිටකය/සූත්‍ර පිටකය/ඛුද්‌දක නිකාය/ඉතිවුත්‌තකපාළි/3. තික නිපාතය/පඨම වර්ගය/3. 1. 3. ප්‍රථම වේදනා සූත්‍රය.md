ත්‍රිපිටකය » සූත්‍ර පිටකය » ඛුද්‌දක නිකාය » ඉතිවුත්‌තකපාළි » 3. තික නිපාතය » පඨම වර්ගය

# 3\. 1. 3. ප්‍රථම වේදනා සූත්‍රය

52\. භාග්‍යවතුන් වහන්සේ විසින් මෙය වදාරණ ලද්දේ ම ය. අර්හත් වූ බුදුරදුන් විසින් වදාරණ ලද්දේ ය. මා විසින් මෙසේ අසන ලදී.

1\. මහණෙනි, මේ වෙදනාවෝ තිදෙනෙක් වෙත්. කවර තිදෙනෙක් ද යත්: සැප වෙදනාය දුක් වෙදනාය නො දුක් නො සැප (මැදහත්) වෙදනාය යන මොහු යි. මහණෙනි, මේ වෙදනාවෝ තිදෙන වෙත්.

භගවත්හු මෙ කරුණ වදාළහ. එහි මේ අර්ථය (ගාථා වශයෙන්) මෙසේ කියනු ලැබේ:

2\. “එකඟ සිත් ඇති, සම්‍යක්ප්‍ර‍ඥා ඇති, සිහි ඇති බුද්ධශ්‍රාවක තෙමේ වෙදනාවන් ද ඔවුන්ගේ හටගැන්ම ද දනී.

3\. යම් තැනෙක්හි මේ වෙදනාවෝ නිරුද්ධ වෙත් නම් (ඒ නිවණ ද) වෙදනාක්‍ෂයගාමී වූ මාර්‍ගය ද (දනී). මහණ තෙමේ වෙදනාවන් ක්‍ෂය කිරීමෙන් ආශාරහිත වූයේ පිරිනිවියේ වෙයි.

මේ අර්ථය ද භාග්‍යවතුන් වහන්සේ විසින් වදාරණ ලද්දේ ය. මෙසේ මා විසින් අසන ලදී.
