ත්‍රිපිටකය » සූත්‍ර පිටකය » ඛුද්‌දක නිකාය » ඉතිවුත්‌තකපාළි » 3. තික නිපාතය » පඨම වර්ගය

# 3\. 1. 7. ප්‍රථම ආස්‍රව සූත්‍රය

56\. භාග්‍යවතුන් වහන්සේ විසින් මෙය වදාරණ ලද්දේ ය. අර්හත් වූ බුදුරදුන් විසින් වදාරණ ලද්දේ ය. මා විසින් මෙසේ අසන ලදී.

1\. මහණෙනි, මේ ආස්‍ර‍වයෝ තිදෙනෙකි. කවර තිදෙනෙක් ද යත්: කාමාස්‍ර‍වය, භවාස්‍ර‍වය, අවිද්‍යාස්‍ර‍වය යි. මහණෙනි, මේ ආස්‍ර‍වයෝ තිදෙන වෙත්.

මෙ කරුණ භගවත්හු වදාළහ. එහි අර්ථය (ගාථා වශයෙන්) මෙසේ කියනු ලැබේ:

2\. “එකඟ සිත් ඇති, යහපත් නුවණැති, සිහියෙන් යුත් බුද්ධශ්‍රාවක තෙමේ ආස්‍ර‍වයන් ද, ආස්‍ර‍වයන්ගේ සම්භවය ද (හටගැන්ම ද) මනා කොට දනී.

3\. යම් තැනෙක ඒ ආස්‍ර‍වයෝ නිරුද්ධ වෙත් නම් ඒ නිවණ ද, නිර්‍වාණගාමී මාර්‍ගය ද (දනී). ඒ මහණ ‍තෙමේ එම ආස්‍ර‍වයන් ක්‍ෂය කිරීමෙන් ආශා රහිත වූයේ පිරිනිවියේ නම් වේ.

මෙ කරුණ ද භාග්‍යවතුන් වහන්සේ විසින් වදාරණ ලදී. මෙසේ මා විසින් මෙසේ අසන ලදී.
