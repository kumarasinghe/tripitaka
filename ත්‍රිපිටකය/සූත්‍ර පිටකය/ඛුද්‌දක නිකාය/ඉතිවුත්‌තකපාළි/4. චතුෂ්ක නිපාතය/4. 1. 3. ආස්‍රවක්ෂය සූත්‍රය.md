ත්‍රිපිටකය » සූත්‍ර පිටකය » ඛුද්‌දක නිකාය » ඉතිවුත්‌තකපාළි » 4. චතුෂ්ක නිපාතය

# 4\. 1. 3. ආස්‍රවක්ෂය සූත්‍රය

102\. භාග්‍යවතුන් වහන්සේ විසින් මෙය වදාරණ ලද්දේ ය. අර්හත් වූ බුදුරදුන් විසින් වදාරණ ලද්දේ ය. මා විසින් මෙසේ අසන ලදී:

1\. මහණෙනි, මම දන්නාහට ද දක්නාහට ද ආස්‍ර‍වක්‍ෂය (ආර්‍ය්‍යමාර්‍ගාධිගමය) කියමි. මහණෙනි, කුමක් දන්නාහට, කුමක් දක්නාහට ආස්‍ර‍වක්‍ෂය වේ ද?

මහණෙනි, මේ (ස්කන්‍ධප්‍ර‍වෘත්තිය) දුක යැයි දන්නාහට ද දක්නාහට ද ආස්‍ර‍වක්‍ෂය වෙයි. මහණෙනි, මේ දුක්ඛසමුදය යැයි දන්නාහට ද දක්නාහට ද ආස්‍ර‍වක්‍ෂය වෙයි. මහණෙනි, දුක්ඛනිරොධයැ යි දන්නාහට ද දක්නාහට ද ආස්‍ර‍වක්‍ෂය වෙයි. මහණෙනි, දුක්ඛනිරොධගාමිනී ප්‍ර‍තිපදාව යැ යි දන්නාහට ද දක්නාහට ද ආස්‍ර‍වක්‍ෂය වෙයි. මහණෙනි, මෙපරිද්දෙන් වනාහි දන්නාහට ද දක්නාහට ද ආස්‍ර‍වක්‍ෂය වෙයි.

භාග්‍යවත්හු මෙකරුණ වදාළහ. එහි අර්ථය (ගාථා වශයෙන්) මෙසේ කියනු ලැබේ.

2\. “පිළිවෙළින් ආර්‍ය්‍යමාර්‍ගය උපදවන (ඍජුමාර්ග සඞ්ඛ්‍යාත ආර්‍ය්‍යමාර්ග අනුව හැසිරෙන) ත්‍රිවිධ ශික්‍ෂා වඩන සෙඛ පුද්ගලයාහට පළමු කොට රහත්මඟ නුවණ උපදී. එයට අනතුරුව අර්හත්වඵලය උපදී.

3\. නැවත රහත්ඵල විමුක්තියෙන් මිදුනහුට උතුම් විමුක්තිඥානය ද, සංයොජනයෝ ක්‍ෂීණ වූහ යි ආස්‍රවක්‍ෂයයෙහි (ප්‍ර‍හීණ ක්ලේශ ප්‍ර‍ත්‍යවෙක්‍ෂා) ඥානය ද උපදී.

4\. (අභිධ්‍යාදි) සියලු ක්ලේශග්‍ර‍න්‍ථයන්ගෙන් මිදීමට නිමිත්ත වූ මේ නිර්‍වාණය (චතුස්සත්‍යධර්‍මයන්) නොදන්නාවූ අඥාන වූ කුසීත පුද්ගලයා විසින් ලබන්නට නොහැක්කේ ය.”

මෙ කරුණ ද භාග්‍යවතුන් වහන්සේ විසින් වදාරණ ලද්දේ ය. මෙසේ මා විසින් අසන ලද්දේ ය.
