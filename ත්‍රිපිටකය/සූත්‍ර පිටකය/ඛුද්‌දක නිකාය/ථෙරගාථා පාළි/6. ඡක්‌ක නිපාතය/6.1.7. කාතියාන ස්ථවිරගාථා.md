ත්‍රිපිටකය » සූත්‍ර පිටකය » ඛුද්‌දක නිකාය » ථෙරගාථා පාළි » 6. ඡක්‌ක නිපාතය

# 6.1.7. කාතියාන ස්ථවිරගාථා

411\. කාතියානයෙහි, (සයනයෙන්) නැඟී සිටුව, (පලක් බැඳ) හිඳුව, නිද්‍රා බහුල නොවව, ජාගර්ය්‍යානුයොගයෙහි යෙදෙව, මුළාසී ඇතියනට නෑ වූ මාර තෙම අලස වූ තොප වඤ්චනායෙන් මෙන් නො දිනාවා.

412\. මහාසමුද්‍රයාගේ තරඞ්ගවෙගය යම්සේ ද එසෙයින් මැ ජාතියත් ජරාවත් (කුසීදභාවයෙන් මඩනාලද) තොප මැඩගෙන යයි. ඒ තෙපි තමනට (අර්හත්ඵල සඞ්ඛ්‍යාත) මනා ප්‍රතිෂ්ඨාව කරව. යම් හෙයකින් අනෙක් පිහිටෙක් තොපට නැත්තේ මැ වේ ද එහෙයිනි.

413\. යම් හෙයෙකින් ශාස්තෘෘන් වහන්සේ (රාගාදි) සඞ්ගයෙන් ද ජාතිජරාභයින් ද ඉක්මගිය තෙල ආර්ය්‍යමාර්ගය දිනූ සේක් ද එහෙයින් (මාර්ගාධිගමය පිණිස) පූර්වපශ්චිම යාමයෙහි අප්‍රමාද වැ අනුයොග කරව. දැඩි වැ යොගභාවනා කරව.

414\. කාතියානයෙනි, පළමු (කාමගුණ) බන්ධනයන් මුදව, සඟළ සිවුරු දරනුයේ කරයෙන් මුඩු කළ හිස් ඇති වැ භික්ෂාහාර වළදනුයේ ක්‍රීඩාරතියෙහිත් නිද්‍රායෙහිත් නො යෙදෙව, ධ්‍යාන කරව.

415\. කාතියානයෙනි, ධ්‍යාන කරව, (කෙලෙසුන්) දිනව, නිවන්මඟෙහි (බොධිපාක්ෂිකධර්මයෙහි) නිපුණ වව, අනුත්තර විශුද්ධියට (අර්හත්ත්වයට) පැමිණ ජලයෙන් ගිනි සෙයින් පිරිනිවෙව.

416\. මඳ වූ ගිනිසිළු ඇති පහන ලතාවක් මෙන් වායුව විසින් විධ්වංසන කරනුලැබෙයි. එසෙයින් මැ තෙපි උපාදාන නො කරනුයේ ඉන්ද්‍රයාට බඳු ගොත්‍ර ඇති මරහු විධ්වංසන කරව. ඒ තෙපි වෙදනායෙහි පහ වූ ඡන්දරාග ඇති වැ මෙ අත්බැව්හි මැ නිවියේ පරිනිර්වාණකාලය බලව යි.

මෙසෙයින් ආයුෂ්මත් කාතියාන ස්ථවිරයන් වහන්සේ ගාථා වදාළහ.

කාතියාන ස්ථවිරගාථා යි.
