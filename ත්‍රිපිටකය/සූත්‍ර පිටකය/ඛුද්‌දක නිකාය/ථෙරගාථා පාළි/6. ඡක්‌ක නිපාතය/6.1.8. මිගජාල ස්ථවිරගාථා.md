ත්‍රිපිටකය » සූත්‍ර පිටකය » ඛුද්‌දක නිකාය » ථෙරගාථා පාළි » 6. ඡක්‌ක නිපාතය

# 6.1.8. මිගජාල ස්ථවිරගාථා

417\. පසැස් ඇති සූර්ය්‍යබන්ධු වූ බුදුරදුන් විසින් හැම සංයෝජනයන් ඉක්මගිය හැම (කර්ම, ක්ලෙශ, විපාක) වර්තය නසනසුලු (ආර්ය්‍යමාර්ගය) මොනොවට දෙසනලදි.

418\. නෛර්ය්‍යාණික වූ, (සංසාරමහොඝයෙන්) තරවන, තෘෂ්ණාවගේ මුල් වියළවන ආර්ය්‍යමාර්ගය දුකට මුල් වූ අඝාතත සඞ්ඛ්‍යාත කර්ම‍ක්ලෙශය සිඳ නිවණට පමුණුවයි.

419\. අඥානයාගේ මුල් සිඳුනා පිණිස (දෙසනලද) කර්ම (ආත්මභාව) යන්ත්‍රය නසාලන, (කාමභවාදියෙහි) විඥානයන්ගේ ග්‍රහණය එලඹසිටි කල්හි මාර්ගඥාන නමැති වජ්‍රය හෙලන-

420\. වේදනාවන් (දුඃඛාදිවශයෙන් ඇති සැටි) හඟවන,(කාමාදි) උපාදානයන්ගෙන් (චිත්තසන්තානය) මුදාලන, භවය අඞ්ගාරකර්ෂුවක් (අඟුරුවළක්) සෙයින් මාර්ගඥානයෙන් දක්වන -

421\. (ශාන්තප්‍රණීත බැවින් හෝ පරිඥාදි කෘත්‍යභාවයෙන් සාමඤ්ඤඵල සම්පත්තින් හෝ) මහාරස ඇති ඉතා ගැඹුරු වූ, ජරාමරණ වළහන (සසර) දුක් සන්හිඳුවන ක්ෂෙම වූ ආර්ය්‍ය අෂ්ටාඞ්ගමාර්ග (දෙසනලදි.)

422\. ප්‍රතිත්‍යසමුත්පන්නධර්මයන් කෙරෙහි කර්මය ‘කර්ම යැ’ යි දැනැ විපාක ද විපාක විසින් දැනැ ඇති සැටියෙන් ඥානාලොකය දක්වන, (සත්ත්වයන්) මහත් වූ (නිර්වාණ) ක්ෂෙ‍මයට පමුණුවන (ක්ලෙශ දරථ සන්හිඳුවන හෙයින්) ශාන්ත වූ පර්ය්‍යවසාන කල්‍යාණ වූ (ආර්ය‍්‍ය අෂ්ටාඞ්ගමාර්ගය දෙසනලදි.)

මෙසෙයින් ආයුෂ්මත් මිගජාල ස්ථවිරයන් වහන්සේ ගාථා වදාළහ.

මිගජාල ස්ථවිරගාථා යි.
