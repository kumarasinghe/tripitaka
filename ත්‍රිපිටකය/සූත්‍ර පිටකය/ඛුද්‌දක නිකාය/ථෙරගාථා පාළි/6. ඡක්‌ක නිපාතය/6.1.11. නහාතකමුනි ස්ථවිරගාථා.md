ත්‍රිපිටකය » සූත්‍ර පිටකය » ඛුද්‌දක නිකාය » ථෙරගාථා පාළි » 6. ඡක්‌ක නිපාතය

# 6.1.11. නහාතකමුනි ස්ථවිරගාථා

435\. මහණ, දුර්ලභප්‍රත්‍යය ඇති රූක්ෂ‍ වූ මහවෙනෙහි වසන තෝ වාතරොගයෙන් අවසභාවයට පමුණුවනලද්දෙහි කෙසේ වාස කරන්නෙහි ද?

436\. මහත් වූ ප්‍රීතිසුඛයෙන් ශරීරය පතුරුවාගෙන ප්‍රත්‍යය රූක්ෂය පවා මැඩලමින් වනයෙහි වාස කරන්නෙමි.

437\. සප්තබොධ්‍යඞ්ගයන් ද (ශ්‍රද්ධාදි) පඤ්චෙන්ද්‍රියයන් ද (ශ්‍රද්ධාදි) පඤ්චබලධර්මයන් ද වඩමින් ධ්‍යානසූක්ෂමභාව සඞ්ඛ්‍යාත අරූපධ්‍යාන සම්පන්න වූයෙම් ආස්‍රව රහිත වැ වාස කරන්නෙමි.

438\. කෙලෙසුන් කෙරෙන් මිදුණු නො කැළඹුණු ශුද්ධචිත්තය එක්වන් ප්‍රත්‍යවෙක්ෂා කෙරෙමින් ආස්‍රව රහිත වැ වාස කරන්නෙමි.

439\. මාගේ ආධ්‍යාත්ම වූත් බාහ්‍ය වූත් යම් ආස්‍රව කෙනෙක් විද්‍යාමාන වූහු ද එ හැම ශෙෂ රහිත වැ සිඳුනාලද්දාහු යළි නූපදනාහ.

440\. පඤ්චස්කන්ධයෝ පිරිසිඳ දන්නාලද්දාහු සිඳුනාලද මුල් ඇති වැ සිටිති. දුඃඛක්ෂයට පැමිණියෙමි. මින් මතු පුනර්භවයෙක් නැතැ යි.

මෙසේ ආයුෂ්මත් නහාතකමුනි ස්ථවිරයන් වහන්සේ ගාථා වදාළහ.

නහාතකමුනි ස්ථවිරගාථා යි.
