ත්‍රිපිටකය » සූත්‍ර පිටකය » ඛුද්‌දක නිකාය » ථෙරගාථා පාළි » 5. පඤ්චක නිපාතය

# 5.1.6. නදීකාශ්‍යප ස්ථවිරගාථා

340\. මම යම් බුදු කෙනකුන්ගේ දහම් අසා මිසදිටු හළෙම් ද, ඒකාන්තයෙන් මට වැඩ සඳහා ඒ බුදුහු නෙරඤ්ජරානදිය වෙත වැඩියහ.

341\. නුවණැසින් අන්ධ වූ පුහුදුන් වූ මම ශුද්ධි නම් මේ යයි හඟීමින් කුදුමහත් යාගයන් කෙළෙමි. අග්නිහොම කෙළෙමි.

342\. නුවණැස් නැති අපණ්ඩිත වූ දෘෂ්ටිගහනයට වැදුණු දෘෂ්ටිපරාමර්ශයෙන් මුළා වූ මම අශුද්ධිය ශුද්ධි යයි සැලැකීමි.

343\. මාගේ මිසදිටු ප්‍රහීණ යැ. හැම භවයෝ නසනලදහ. දක්ෂිණීය වහ්නිය පුදමි. තථාගතයන් නමස්කාර කෙරෙමි.

344\. මාගේ හැම මෝහයෝ ප්‍රහීණයහ. භවතෘෂ්ණාව නසනලදි. ජාතිසංසාරය ක්ෂීණ විය. දැන් පුනර්භවයෙක් නැතැ’යි.

මෙසෙයින් ආයුෂ්මත් නදීකාශ්‍යප ස්ථවිරයන් වහන්සේ ගාථා කීහ.

නදීකාශ්‍යප ස්ථවිරගාථා යි.
