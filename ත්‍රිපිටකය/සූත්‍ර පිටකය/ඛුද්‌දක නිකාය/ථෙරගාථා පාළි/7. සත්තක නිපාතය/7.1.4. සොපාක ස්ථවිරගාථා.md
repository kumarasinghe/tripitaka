ත්‍රිපිටකය » සූත්‍ර පිටකය » ඛුද්‌දක නිකාය » ථෙරගාථා පාළි » 7. සත්තක නිපාතය

# 7.1.4. සොපාක ස්ථවිරගාථා

480\. ගන්ධකුටිච්ඡායායෙහි සක්මන් කරන පුරුෂොත්තමයන් වහන්සේ දැකැ එහි උන් වහන්සේ කරා එළැඹැ පුරුෂොත්තමයන් වහන්සේ වැන්දෙමි.

481\. සිවුර එකස් කොට පෙරෙවැ දෙ අත් එක් කොට (ඇඳිලිබැඳගෙන) හැම සත්නට උතුම් වූ විගතරජස් ඇති භාග්‍යවතුන් වහන්සේ අනුව සක්මන් කෙළෙමි.

482\. ඉක්බිති ප්‍රශ්නයෙහි නිපුණ වූ සර්වඥයන් වහන්සේ මාගෙන් කුමාරක ප්‍රශ්නයන් විචාළසේක. මම නො තැතිගත්තෙම් ද නො බිය වූයෙම් ද ශාස්තෲන් වහන්සේට ප්‍රශ්නව්‍යාකරණ (විසඳුන්) කෙළෙමි.

483\. පැන විසඳූ කල්හි තථාගතයන් වහන්සේ අනුමෝදන් වූහ. භික්ෂුසඞ්ඝයා බලා මෙ කරුණ වදාළහ:

484\. “මේ සෝපාක යම් කෙනකුන්ගේ සිවුරු පිඬුවා ගිලන්පස සෙනෙසුන් වළඳා නම් ඒ අඟුමගධ දනවු වැසියනට ලාභයෙකි. දැකැ හුනස්නෙන් නැඟීසිටිනු ද සාමීචිකර්ම ද ඔවුනට ලාභයෙකැ’යි වදාළහ.

485\. සෝපාකයෙනි, අද පටන් දක්නා පිණිස මා කරා එළඹෙව. සොපාකයෙනි, තෙල ප්‍රශ්නව්‍යාකරණ මැ තොපගේ උපසම්පදා වේවා”යි.

486\. මම උපතින් සත්හැවිරිදි වුයෙම් උපසම්පත් ලැබැගෙන අන්තිම ශරීර ධරමි. ධර්මයාගේ සුධර්ම‍තාව ආශ්චර්ය්‍ය නියා යැ’යි.

මෙසෙයින් ආයුෂ්මත් සොපාක ස්ථවිරයන් වහන්සේ ගාථා වදාළහ.

සොපාක ස්ථවිරගාථා යි.
