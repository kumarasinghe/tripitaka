ත්‍රිපිටකය » සූත්‍ර පිටකය » ඛුද්‌දක නිකාය » ථෙරගාථා පාළි » 11. ඒකාදසක නිපාතය

# 11.1.1. සඞ්කිච්ච ස්ථවිරගාථා

597\. දරුව, වැසිකල්හි උජ්ජුහානපර්වතය වැනි (අසත්ප්‍රාය) වූ වනයෙහි ඔබට කවර ප්‍රයොජනයෙක් ද? කිම ඔබට වෙරම්බවාතයෝ රමණිය වෙත් ද? පවිවෙකය මැ ධ්‍යායීන්ට රමණීය යි.

598\. යම්සේ වැසිකල්හි වෙරම්බවාතය වලාවන් බැහැර කෙරේ (ගෙනයා) ද, එසේ මැ විවෙකප්‍රතිසංයුක්ත වූ සංඥාවෝ මා ගේ සිත (විවෙකස්ථානයට) අදිත් (ගෙන යත්).

599\. සොහොනෙහි එ මැ නිවෙස් කොට හැසිරෙන කළුපැහැ ඇති පක්ෂි (කවුඩු) තෙම මට සිය සිරුරෙහි විරාගනිඃශ්‍රිත වූ සිහිය එළවා මැ යි.

600\. අන්‍යයෝත් යමකු නො රකිත් නම් යමෙකුත් අන්‍යයන් නො රකී නම් කාමයෙහි අපෙක්ෂා නැති එ මහණ තෙම ඒකාන්තයෙන් සුවසේ හොවී.

601\. පහන් දිය ඇති පුළුල්ගලතල යැ ගොනඟුල් (වඳුරු) සිව්පා යැ යන මොවුන්ගෙන් යුත් දියසෙවෙලින් ගැවසීගත් ඒ පර්වතයෝ මා සිත් අලවත්.

602\. අරණ්‍යෙයෙහි ද ගිරිකඳුරෙහි ද ගිරිගුහායෙහි ද වල්මුවන් විසින් සෙවුනාලද (වනයෙහි) දුරුසෙනසුන්හි ද මා විසූවිරූ යැ.

603\. (ඒ මම) මේ ප්‍රාණීහු නැසෙත්වා, පෙළෙත් වා, දුකට පැමිණෙත්වා යන ද්වෙෂයෙන් යුත් අනාර්ය්‍යසංකල්පයක් නො දනිමි.

604\. මා විසින් ශාස්තෲන් වහන්සේ ඇසුරු කරනලදහ. බුදුන් වහන්සේ ගේ අනුශාසනය (අවවාදය) කරනලදි, ගරු බර බහා තබනලදි, භවනෙත්තිය (තෘෂ්ණාව) මුලසුන් කරනලදු.

605\. තවද යම් අර්ථයක් සඳහා ගිහිගෙන් නික්ම පැවිදි වූයෙම් නම්, සියලු සංයොජනයන් ගේ ක්ෂයකිරීම වූ ඒ අර්ථය මා විසින් අනුක්‍රමයෙන් ලබනලද්දේ යි.

606\. මරණය නො කැමැත්තෙමි, ජීවිතය නො කැමැත්තෙමි, මෙහෙ කරන කම්කරුවකු චෙතනය අපෙක්ෂා කරන සේ හුදෙක් කාලය අපෙක්ෂා කරමි.

607\. මරණය නො කැමැත්තෙමි, ජීවිතය නො කැමැත්තෙමි, සම්‍යක් ප්‍රඥා ඇති වැ සිහි ඇති වැ හුදෙක් කාලය අපෙක්ෂා කරමි.

මෙසේ ආයුෂ්මත් සඞ්කිච්ච ස්ථවිරයන් වහන්සේ ...

සඞ්කිච්ච ස්ථවිරගාථා යි.
