ත්‍රිපිටකය » සූත්‍ර පිටකය » ඛුද්‌දක නිකාය » නෙත්තිප්පකරණ » 3. පටිනිද්දේසවාරය » විභඞ්ග

# 3.1.15. පරික්‌ඛාරහාරවිභඞ්‌ගය

එහි පරික්ඛාරහාරය කවරෙ යැ: “යෙ ධම්මා යං ධම්මං ජනයන්ති” යනාදි නිද්දේසගාථා යැ. යම් හේතු ප්‍ර‍ත්‍යය ධර්මයෙක් යම් ඵලධර්මයක්හු උපදවා ද, ඒ ඵල ධර්මයට ඒ හේතුප්‍ර‍ත්‍යයධර්මය පරිෂ්කාර යි. පරික්ඛාරය කුමක් ලක්ෂණ කොට ඇත්තේ යැ යත්: පරික්ඛාරය ජනක ලක්ෂණ යැ. ධර්මයෝ දෙදෙනෙක් (ඵලය) උපදවති, හේතු ද ප්‍ර‍ත්‍යය ද යන දෙක යි. ඒ දෙදෙනා අතුරෙහි හේතුව කුමක් ලක්ෂණ කොට ඇත්තේ ද, ප්‍ර‍ත්‍යය කුමක් ලක්ෂණ කොට ඇත්තේ ද යත්: හේතුව අසාධාරණ ලක්ෂණ යැ, ප්‍ර‍ත්‍යය සාධාරණ ලක්ෂණ යි . ඒ කුමක් මෙන් වේ ද යත්: ඒ මෙසේ යැ, අඞ්කුරයාගේ නිෂ්පත්තියට (හටගැනීමට) බීජය අසාධාරණ කාරණ යැ, පඨවිය ද ආපය ද සාධාරණ කාරණ වෙත්. එසේ මැය අඞ්කුරයට පඨවිය ද ආපය ද ප්‍ර‍ත්‍යය යැ, (සමාන ඵල නිපදවන හෙයින්) සමානභාව වූ බීජය හේතු යි. තව ද යම්සේ කළයෙහි කිරි බහාලන ලදුයේ දිහි වෙයි, දුග්ධ (කිරි)යාගේ ද දධියගේ ද සමකල් ව එක්වීමෙක් නො ද ඇති. (කාලාන්තරයෙහි කිරි දිහිබවට පැමිණෙයි, ප්‍ර‍ත්‍යයාන්තරසමායොගය එයිනි.) එපරිදි මැ හේතුහුගේත් ප්‍ර‍ත්‍යයාගේත් සමකල්ව එක්ව සිටීමෙක් නැති. (හේතු ඵලයන්ගේ මෙන් ද එකකාලසමවධානයෙක් හේතු ප්‍ර‍ත්‍යයන්ගේ ද නැත. ප්‍ර‍ත්‍යය ඵලය හා ඒකාන්තයෙන් හින්නකාල නො වේ. මෙසේ හේතුප්‍ර‍ත්‍යයන්ගේ ද විශේෂය වේ.)

මේ සංසාරය වනාහි සහේතුසප්‍ර‍ත්‍යය වැ උපන්නේ යැ, වදාරනලද මැ ය: “අවිද්‍යා ප්‍ර‍ත්‍යයෙන් සංස්කාරයෝ වෙති, සංස්කාරප්‍ර‍ත්‍යයෙන් විඥානය වෙයි.” මෙසේ සියලු පටිච්චසමුප්පාදය වේ. මෙපරිද්දෙන් අවිද්‍යාව අවිද්‍යාවට හේතු යි, අයෝනිසෝමනසිකාරය ප්‍ර‍ත්‍යය වේ. පූර්වයෙහි වූ අවිද්‍යාව පශ්චිම වූ අවිද්‍යාවට හේතු වෙයි. එහි පූර්ව වූ අවිද්‍යාව (අප්‍ර‍හීණව පුනපුනා උපදනා හෙයින්) අවිද්‍යානුශය ය, පසුව උපන් අවිද්‍යාව (කුශලචිත්තය පැහැරගන්නා හෙයින්) අවිද්‍යාපර්ය්‍යුත්ථාන යි. පූර්ව වූ අවිද්‍යනුශය පශ්චිම වූ අවිජ්ජාපරියුට්ඨානයාගේ වැඩීම ට හේතුවුයේ බීජයට අඞ්කුරය මෙන් සමනන්තරහේතුභාවයෙනි. (බීජය අඞ්කුරයට සමනන්තර හේතුයෙන් හේතු වෙයි, අඞ්කුරයෙන් හටගත් ඵලයාගේ බීජයට ද පළමු බීජය පරම්පරහේතුයෙන් හේතු වෙයි. මෙසේ අවිද්‍යාවගේ හේතුභාවය ද දතයුතු යැ) යළි යම් තැනකැ යම් ඵලයක් උපදී ද, මේ බීජය ඒ ඵලයට පරම්පරහේතුභාවයෙන් හේතු වූයේ යි. ඒ එසේ මැ යැ. හේතු ව ද්විවිධ වෙයි: සමනන්තරහේතු ද පරම්පරහේතු ද කියා යි. මෙපරිද්දෙන් අවිද්‍යාවගේ ද හේතුව දෙවැදැරුම් වෙයි: සමනන්තරහේතු ද පරම්පරහේතු ද කියා යි.

තව ද යම්සේ ප්‍ර‍දීපයට ප්‍ර‍ත්‍යය වූ පහන්කබල ද වැටිය ද තෙල් ද සමාන කාරණ වූ හේතු නො වේ ද, යම්හෙයෙකින් පහනට ප්‍ර‍ත්‍යය වු පහන්කබල ද වැටිය ද තෙල් ද ගිනි නැතිව දල්වන්නට නොහැකි වේ ද එහෙයිනි. ප්‍ර‍දීපය මෙන් සමානභාව හේතුව වෙයි. මෙසේ (පහන දැල්වීමට ගින්න මෙන්) සමානභාවය හේතු යැ. (පහන්කබල වැටිය තෙල් මෙන් අසමාන වූ) අන්‍යභාවය ප්‍ර‍ත්‍යය යැ, නියතඅධ්‍යාත්මයෙහි වූයේ හේතු යැ, බාහිර වූයේ ප්‍ර‍ත්‍යය යැ, ජනක වූයේ හේතු යැ, පරිග්‍රාහක (උපස්තම්භක) වූයේ ප්‍ර‍ත්‍යය යැ, අසාධාරණ(ආවේණික) වූයේ හේතු යැ, සාධාරණ (අන්‍ය ප්‍ර‍ත්‍යයොත්පන්නයනට ද සමාන) වූයේ ප්‍ර‍ත්‍යය යි.

අනුපච්ඡින්න වු (නොසිඳිණු) හේතුප්‍ර‍ත්‍යය සංඛ්‍යාත කාරණයාගේ හා ඵලයාගේ අවුපච්ඡේදාර්ථය කාරණඵල සම්බන්ධ හෙයින් සන්තති අර්ථය යැ, (කාරණාඵලභාවයෙන් සම්බන්ධ බව සන්තති නම, කාරණඵලයන්ගේ නො සිඳි පැවැත්ම අවුපච්ඡෙද නම, යම් ඵලයෙක් අන්‍යත්ඵලයකට කාරණ නොවී නිරුද්ධ වේ නම් එය උපච්ඡින්න නම් වෙයි රහත්හුගේ චුතිචිත්තය මෙනි. යම් ඵලයෙක් තමහට අනුරූප වූ ඵලයකට හේතු වී නිරුද්ධ වේ නම්, එය අනුපච්ඡින්න වුයේ මැ වෙයි, හේතුඵල සම්බන්ධය විද්‍යමාන හෙයිනි.) කාරණයෙන් උපන් ඵලයාගේ නිර්වෘතිඅර්ථය ඵලාර්ථ යැ, අනන්තරභව පටිසන්ධාන වශයෙන් පවත්නා ප්‍ර‍තිසන්ධිඅර්ථය පුනර්භවාර්ථ යැ, සම්‍යක්ප්‍ර‍තිපදාව බාධාකරන සම්පළිබෝධාර්ථය පරියුත්ථානාර්ථ යැ, ආර්‍ය්‍යමාර්ගයෙන් කෙලෙසුන් මුලුසුන් නොකළ අර්ථය අනුශයාර්ථ යැ, චතුස්සත්‍යයාගේ අසම්ප්‍ර‍තිවේධාර්ථ අවිද්‍යාර්ථ යැ, අපරිඥාතාර්ථය ප්‍ර‍තිසන්ධි විඥානයාගේ නාමරූපඞ්කුරයට කාරණහෙයින් බීජාර්ථ යි. යම් රූපාරූපප්‍ර‍වෘත්තියෙක්හි හේතුඵලයන්ගේ අනුපච්ඡේදය වේ ද එහි සන්තතිව්‍යවහාරය වෙයි, යම් තැනෙක සන්තතිය ඇද්ද එහි නිර්වෘතිය වෙයි, යම් තැනෙක නිර්වෘතිය ඇද්ද එහි ඵලය වෙයි, යම් තැනෙක ඵලය ඇද්ද එහි ප්‍ර‍තිසන්ධිය වෙයි, යම් තැනෙක ප්‍ර‍තිසන්ධිය වේ ද එහි පුනර්භවය වෙයි, යම් තැනෙක පුනර්භවය ඇද්ද එහි පළිබෝධය (කුසල්සිතට බාධාකාරීම) වෙයි, යම් තැනෙක පළිබෝධය වේ ද, එහි ක්ලේශයන්ගේ පර්ය්‍යුත්ථානය වෙයි, යම් තැනෙක පර්ය්‍යුත්ථානය ඇද්ද එහි ක්ලේශයන්ගේ අසමුද්ඝාතය වෙයි, යම් තැනෙක අසමුද්ඝාතය වේ ද එහි අනුශය වෙයි, යම් තැනෙක අනුශය ඇද්ද එහි සත්‍යයන්ගේ අසම්ප්‍ර‍තිවේධය වෙයි, යම් තැනෙක අසම්ප්‍ර‍තිවේධය ඇද්ද එහි අවිද්‍යාව වෙයි, යම් තැනෙක අවිද්‍යාව වේ ද එහි අපරිඥාත වූ සාස්‍ර‍ව විඥානය වෙයි, යම් තැනෙක අපරිඥාත වූ ආස්‍ර‍වසහිත විඥානය වේ ද එහි ප්‍ර‍තිසන්ධිවිඥානයාගේ විජාර්ථය වේ.

ශීලස්කන්ධය සමාධිස්කන්ධයට ප්‍ර‍ත්‍යය වෙයි, සමාධිස්කන්ධය ප්‍ර‍ඥාස්කන්ධයට ප්‍ර‍ත්‍යය වෙයි, ප්‍ර‍ඥාස්කන්ධය ඵලසමාධි සංඛ්‍යාත විමුක්තිස්කන්ධයට ප්‍රත්‍යය වෙයි, විමුක්තිස්කන්ධය ප්‍ර‍ත්‍යවේක්ෂාඥාන සංඛ්‍යාත විමුක්තිඥානදර්ශනස්කන්ධයට ප්‍ර‍ත්‍යය වේ. තීර්ථ සංඛ්‍යාත බහුශ්‍රැතයන් ඇසිරිකරන බව ධර්මෝපසංහිත ප්‍රීතියට ප්‍ර‍ත්‍යය වෙයි, පීතඤ්ඤැතාව පත්තඤ්ඤැතා සංඛ්‍යාත භාවනායෙන් විශේෂප්‍රාප්තිය දැනීමට ප්‍ර‍ත්‍යය වෙයි, පත්තඤ්ඤැතාව අත්තඤ්ඤැතාව සංඛ්‍යාත පඤ්ච පධානියඞ්ගයෙන් සමන්විත වූ ආත්ම ස්වභාව දැනීමට ප්‍ර‍ත්‍යය වේ.

තවද යම්පරිදි චක්ෂුරින්ද්‍රියය ද රූපාලම්බනයන් ද නිසා චක්ෂුර්විඥානය උපදී ද, එහි චක්ෂුරින්ද්‍රිය අධිපතිභාව (ඉන්ද්‍රිය) ප්‍ර‍ත්‍යයභාවයෙන් (චක්ෂුර්විඥානයට) ප්‍ර‍ත්‍යය වෙයි, රූපාලම්බනයෝ ආරම්මණප්‍ර‍ත්‍යයභාවයෙන් ප්‍ර‍ත්‍යය වෙයි, ආලෝකය උපනිශ්‍ර‍ය ප්‍ර‍ත්‍යයභාවයෙන් ප්‍ර‍ත්‍යය වෙයි, මනසිකාර සංඛ්‍යාත ක්‍රියාමනෝධාතුව (චක්ෂුර්විඥානය හා සමාන බැවින්) සභාව හේතු යි. කුශලාදි අභිසංස්කාරයෝ ප්‍ර‍තිසන්ධිවිඥානයට ප්‍ර‍ත්‍යය වෙයි, (නාමස්කන්ධභාවයෙන් සමාන හෙයින්) සභාව හේතු යි. ප්‍ර‍තිසන්ධිවිඥානය නාමරූපයට ප්‍ර‍ත්‍යය වෙයි, සමානභාවය හේතු යැ. නාමරූපය සළායතනට ප්‍ර‍ත්‍යය වෙයි, සභාව හේතු යැ, සළායතනය ඵස්සයට ප්‍ර‍ත්‍යය වෙයි, සභාව හේතු යැ. ඵස්සය වේදනාවට ප්‍ර‍ත්‍යය වෙයි, සභාව හේතු යැ. වේදනාව තණ්හාවට ප්‍ර‍ත්‍යය වෙයි, සභාව හේතු යැ. තණ්හාව උපාදානයට ප්‍ර‍ත්‍යය වෙයි, සභාව හේතු යැ. උපාදානය භවයට ප්‍ර‍ත්‍යය වෙයි, සභාව හේතු යැ. භවය ජාතියට ප්‍ර‍ත්‍යය වෙයි, සභාව හේතු යැ. ජාතිය ජරාමරණයට ප්‍ර‍ත්‍යය වෙයි, සභාව හේතු යැ. ජරාමරණය සෝකයට ප්‍ර‍ත්‍යය වෙයි, සභාව හේතු යැ. සෝකය පරිදේවයට ප්‍ර‍ත්‍යය වෙයි, සභාව හේතු යැ. පරිදේවය දුක්ඛයට ප්‍ර‍ත්‍යය වෙයි, සභාව හේතු යැ. දුක්ඛය දොමනස්සයට ප්‍ර‍ත්‍යය වෙයි, සභාව හේතු යැ. දෝමනස්සය උපායාසයට ප්‍ර‍තයය වෙයි, සභාව හේතු යි. මෙසේ යම් කිසි උපනිශ්‍ර‍යප්‍ර‍ත්‍යයෙක් ඇද්ද එ හැම (ස්වකීය ඵලය පරිෂ්කරණ - අභිසංස්කරණ කරන හෙයින්) ‘පරික්ඛාර’ නම් වේ. එයින් වදාළහ, ආයුෂ්මත් මහාකාත්‍යායන මහරහතුන් වහන්සේ: “යෙ ධම්මා යං ධම්මං ජනයන්ති” යනාදිය.

පරික්ඛාරහාරය යොදන ලද්දේ යි.
