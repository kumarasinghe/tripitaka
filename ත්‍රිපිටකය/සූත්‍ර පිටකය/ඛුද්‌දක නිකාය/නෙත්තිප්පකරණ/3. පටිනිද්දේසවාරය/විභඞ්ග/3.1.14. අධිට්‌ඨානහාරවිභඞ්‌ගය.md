ත්‍රිපිටකය » සූත්‍ර පිටකය » ඛුද්‌දක නිකාය » නෙත්තිප්පකරණ » 3. පටිනිද්දේසවාරය » විභඞ්ග

# 3.1.14. අධිට්‌ඨානහාරවිභඞ්‌ගය

එහි අධිට්ඨානහාරය කවරෙ යැ: “එකත්තතාය ධම්මා යෙ’පි ච වෙමත්තතාය නිද්දිට්ඨා” ආදි නිද්දේසගාථා යි. එහි යම් ධර්ම කෙනෙක් එතත්තතා වේමත්තතා (සාමාන්‍ය විශේෂභාව) වශයෙන් දක්වන ලද්දාහු ද, ඒ ධර්මයෝ එසෙයින් ධැරියයුත්තාහ (එහි සාමාන්‍ය විශේෂ කිමැයි විකල්පන නො කටයුත්තාහ.)

‘දුක්ඛ’ යනු එකත්ව (සාමාන්‍ය)යැ, (ජාත්‍යාදි විශේෂ අපේක්ෂා නො කොට කී හෙයිනි.) එහි දුඃඛසත්‍යය කවරෙ යැ: ජාතිය දුක යැ ජරාව දුක යැ ව්‍යාධිය දුක යැ මරණය දුක යැ අප්‍රියයන් හා සම්ප්‍රයෝගය දුක යැ ප්‍රියයන් කෙරෙන් විප්‍රයෝගය දුක යැ රිසිවූ යමක් නො ලබා නම් එද දුක යැ සැකෙවින් පඤ්චොපාදානස්කන්ධයෝ දුක්ඛයහ. රූප දුක් යැ වේදනා දුක් යැ සංඥා දුක් යැ සංස්කාර දුක් යැ විඥානය දුක් යි: මේ දුඃඛසත්‍යයාගේ විශේෂ ප්‍ර‍කාශ කළ හෙයින් වේමත්තතා යි.

‘දුක්ඛසමුදය’ යනු එකත්තතා (සමාන්‍ය) යැ, ‘එහි දුක්ඛසමුදය කවරෙ යැ: පුනර්භවය ඇතිකරන නන්දිරාගය හා සහගත වූ ඒ ඒ භවයෙහි සිත් අලවන යම් තෘෂ්ණාවක් ඇද්ද, ඒ මෙසේ යැ: කාමතෘෂ්ණා යැ භවතෘෂ්ණා යැ විභවතෘෂ්ණා යි. මේ වේමත්තතා (විශේෂතා) යි.

‘දුක්ඛනිරෝධ’ යනු එකත්තතා යැ. එහි දුක්ඛනිරෝධ කවරෙ යැ: ඒ ත්‍රිවිධ තෘෂ්ණාවගේ මැ යම් නිරවශේෂ කොට මාර්ගයෙන් නිරුද්ධ වීමෙක් ත්‍යාගයෙක් දුරැලීමෙක් මිදීමෙක් අනාලයෙක් ඇද්ද එය යි. මේ වේමත්තතා යි.

‘දුක්ඛනිරෝධගාමිනී පටිපදා’ යනු ඒකත්තතා යැ. එහි දුක්ඛනිරෝධගාමිනී පටිපදා කවර: මෙ මැ ආර්‍ය්‍යඅෂ්ටාඞ්ගිකමාර්ග යැ, ඒ මෙසේ යැ: සම්‍යග්දෘෂ්ටි යැ සම්‍යක්සංකල්ප යැ සම්‍යග්වාචා යැ සම්‍යක්කර්මාන්ත යැ සම්‍යගාජිව යැ සම්‍යග්ව්‍යායාම යැ සම්‍යක්ස්මෘති යැ සම්‍යක්සමාධි යි. මේ වේමත්තතා යි.

‘මග්ග’ යනු ඒකත්තතා යැ. ‘එහි මාර්ග කවරෙ යැ: නිරයගාමී (නිරයට යන) මාර්ග යැ තිරශ්චීනයෝනිගාමී මාර්ග යැ ප්‍රේත්‍යවිෂයගාමී මාර්ග යැ අසුරයෝනියට හිතවූ මාර්ග යැ ස්වර්ගගාමී මාර්ග යැ මනුෂ්‍යලෝකගාමී මාර්ග යැ නිර්වාණගාමී මාර්ග යි. මේ (මාර්ගයාගේ) විශේෂතා යි.

නිරෝධ යනු ඒකත්තතා යැ. එහි නිරෝධ කවරෙ යැ: අනිත්‍යාදි වශායෙන් ප්‍ර‍ත්‍යාවේක්ෂා කොට ප්‍ර‍තිපක්ෂභාවනාවෙන් නිරෝධ යැ සංඛතධර්මයෙන්ගේ සරසනිරෝධ යැ හෙවත් ක්ෂණික නිරෝධ යැ අනුනයනිරෝධ යැ ප්‍ර‍තිඝනිරෝධ යැ මානනිරෝධ යැ මක්ඛනිරෝධ යැ පලාස (යුගග්‍රාහ) නිරෝධ යැ ඊර්ෂ්‍යයානිරෝධ යැ මාත්සර්‍ය්‍යයනිරෝධ යැ සර්වක්ලේශයන්ගේ නිරෝධ යි. මේ නිරෝධයාගේ වේමත්තතා යි.

‘රූප’ යනු එකත්තතා යැ. එහි රූප කවරෙ යැ: සතර මහාභූතයන්ගෙන් හටගත් රූප යැ සතර මහාභූතයන් නිසා රූපයාගේ ප්‍ර‍ඥප්ති වෙයි. එහි සතර මහාභූතයෝ කවරහ: පෘර්‍ථවිධාතු යැ අබ්ධාතු යැ තේජෝධාතු යැ වායුධාතු යි.

සංක්ෂේපයෙන් ද විස්තාරයෙන් දැයි දෙයාකාරයෙකින් ධාතුන් පරිග්‍ර‍ණය කෙරෙයි: කිසෙයින් විස්තර විසින් ධාතුන් පරිග්‍ර‍හණ කෙරෙයි යත්: විසිආකාරයෙකින් පෘර්‍ථවිධාතුව විස්තර විසින් පිරිගනී, දොළොස්අයුරෙකින් අඛ්ධාතුව විස්තර විසින් පිරිගනී, සියුඅයුරෙකින් තේජෝධාතුව විස්තර විසින් පිරිගනී, සයාකාරයෙකින් වායෝධාතුව විස්තර විසින් පරිග්‍ර‍හණ කෙරෙයි.

කවර විසිඅයුරින් පෘර්‍ථවිධාතුව විස්තර විසින් පිරිගනී යැ යත්: මේ කයෙහි කෙස් ඇත, ලොම් නිය දත් සම් මස් නහර ඇට ඇටමිදුලු වකුගඩු හදවත අක්මා දලබුව බඩදිව පපුමස අතුණු අතුණුබහන් නොපැසුණු අහර පැසුණු අහර හිස්කබලෙහි සිටි හිස්මුල් යන මොහු ඇති. මේ විසිආකාරයෙන් පෘර්‍ථවිධාතුව විස්තර විසින් පරිග්‍ර‍හණ කෙරෙයි.

කවර දොළොස්අයුරින් ආපෝධාතුව විස්තර විසින් පිරිගනී යැ යත්: මේ කයෙහි පිත් සෙම් සැරව ලේ සෝදිය මේදස් කඳුළු වුරුණුතෙල් කෙළ සොටු සඳමිදුලු මූ ඇතැ’ යි මේ දොළොස් අයුරින් ආපෝධාතුව පරිග්‍ර‍හණ කෙරෙයි.

කවර සතර අයුරින් තේජොධාතුව විස්තර විසින් පරිග්‍ර‍හණ කෙරෙයි යත්: මේ තේජෝධාතුවකින් තැවේ ද, යම් තේජෝධාතුව ජරාවට පැමිණේ ද, යම් තේජෝධාතුවකින් පරිදාහයට පැමිණේ ද, යම් තේජෝධාතුවකින් අසිත යැ පීත යැ ඛායිත යැ සායිත යැ යන මේ මනාකොට පරිණාමයට යේ ද, උක්තප්‍ර‍කාර වූ මේ සතර ආකාරයෙන් තේජෝධාතුව විස්තර විසින් පරිග්‍ර‍හණ කෙරෙයි.

කවර ෂඩාකාරයෙන් වායෝධාතුව විස්තර විසින් පිරිගන් යැ යත්: උද්ගාරාදිය ඇති කරන ඌර්ධ්වඞ්ගම වාත යැ මල මූ ආදිය බැහැරකරන අධෝගම වාත යැ අතුණින් පිටත්හි වූ වාත යැ අතුණු ඇතුළත්හි වූ වාත යැ ධමනිජාලානුසාරයෙන් සියලු සිරුරැ අඟපසඟ අනුවපැතිරෙනුවු සම්මිඤ්ජන පසාරණාදිය උපදවන වාත යැ ආශ්වාස ප්‍රශ්වාස යැ යන මේ ෂඩාකාරයෙන් වායෝධාතුව විස්තර විසින් පරිග්‍ර‍හණ කෙරෙයි.

මෙසේ මේ දෙසාලිස් ආකාරයෙන් විස්තර වශයෙන් ධාතූන් ස්වභාව ලක්ෂණ විසින් උපධාරණය කරනුයේ තුලනය කරනුයේ පර්‍ය්‍යාවගාහන කරනුයේ හාත්පසින් විමසනුයේ ප්‍ර‍ත්‍යවේක්ෂා කරනුයේ කය හෝ කායප්‍රදේශයක් හෝ ගතයුතු කිසිවක් නො දකී. යම්සේ ගම්දොර ගවරවළක් විමසනුයේ ගතයුතු කිසිවක් නොදක්නේ ද, යම්සේ කසළගොඩක් විමසනුයේ ගතයුතු කිසිවක් නොදක්නේ ද, යම්සේ වැසිකිළියක් විමසනුයේ ගතයුතු කිසිවක් නොදක්නේ ද, යම්සේ අමුසොහොනක් විමසනුයේ ගතයුතු කිසිවක් නොදක්නේ ද, එපරිදි මැ මේ දෙසාලිස් ආකාරයෙන් මෙසේ විස්තර විසින් ධාතූන් ස්වභාවලක්ෂණ වශයෙන් උපධාරණය කරනුයේ තුලනය කරනුයේ විමසා බලනුයේ විමංසනය කරනුයේ ප්‍ර‍ත්‍යවේක්ෂා කරනුයේ කය හෝ කායප්‍රදේශයක් හෝ ගතයුතු නොදකී. එයින් වදාළහ, බුදුහු:

“යම් ආධ්‍යාත්මික පෘර්‍ථවිධාතුවක් ඇද්ද යම් බාහිර පෘර්‍ථවිධාතුවකුත් ඇද්ද තෙල පෘර්‍ථවිධාතු මැ ය, ඒ පෘර්‍ථවිධාතුව ‘තෙල මාගේ නොවෙයි, තෙලෙ මම් නො වෙමි, තෙලෙ මාගේ ආත්ම නො වේ යැ’ යි මෙසේ මෙය යථාභූත කොට සම්‍යක්ප්‍ර‍ඥායෙන් දැක්කයුතු යැ, මෙසේ තෙල පෘර්‍ථවිධාතුව සම්‍යක්ප්‍ර‍ඥායෙන් දැක පෘර්‍ථවිධාතුයෙහි උකටලී වෙයි, පෘර්‍ථවිධාතුයෙහි සිත නොඅලවයි. යම් ආධ්‍යාත්මික ආපෝධාතුවක් ඇද්ද යම් බාහිර ආපෝධාතුවකුත් ඇද්ද ... යම් ආධ්‍යාත්මික තේජෝධාතුවක් ඇද්ද යම් බාහිර තේජෝධාතුවකුත් ඇද්ද … යම් ආධ්‍යාත්මික වායෝධාතුවක් ඇද්ද යම් බාහිර වායෝධාතුවකුත් ඇද්ද තෙල වායෝධාතු’මැ ය, එය ‘මාගේ නො වෙයි, තෙලෙ මම් නො වෙමි, තෙලෙ මාගේ ආත්ම නො වේ යැ’ යි මෙසේ මෙය යථාභූත කොට සම්‍යග්ඥානයෙන් දැක්කයුතු යැ මෙසේ තෙල යථාභූතව සම්‍යග්ඥානයෙන් දැක වායෝධාතුයෙහි උකටලී වෙයි, වායෝධාතුයෙහි සිත නො අලවයි.” මේ ධාතූන්ගේ වේමත්තතා (විශේෂතා) යි.

අවිජ්ජා යනු එකත්තතා යැ. එහි අවිජ්ජා කවර යැ: දුඃඛසත්‍යයෙහි නොදැනීම දුක්ඛසමුදයෙහි නොදැනීම දුක්ඛනිරෝධයෙහි නොදැනීම දුක්ඛනිරෝධගාමිනී පටිපාදයෙහි නොදැනීම පූර්වාන්තයෙහි නොදැනීම අපරාන්තයෙහි නොදැනීම පූර්වාන්තාපරාන්තයෙහි නොදැනීම ඉදම්ප්‍ර‍ත්‍යයතාප්‍ර‍තීත්‍යසමුත්පන්නධර්මයන්හි නොදැනීමයි. මෙබඳුවූ යම් නොදැනීමක් අදර්ශනයෙක් අනභිසමයෙක් අනවබෝධයෙක් අසම්බෝධයෙක් අප්‍ර‍තිවේධයෙක් (ධර්මස්වාභාවය) නො සැලැකීමෙක් අනුපලක්ෂණයෙක් අප්‍ර‍ත්‍යුපලක්ෂණයෙක් සමව නොබැලීමෙක් ප්‍ර‍ත්‍යක්ෂ නොකිරීමෙක් (චිත්තසන්තානයාගේ) අපචිත්‍ර‍තායෙක් බාලබවෙක් අසම්ප්‍ර‍ජන්‍යයෙක් මෝහයෙක් ප්‍රමෝහයෙක් සම්මෝහයෙක් අවිද්‍යායෙක් අවිද්‍යාඕඝයෙක් අවිද්‍යායෝගයෙක් අවිද්‍යාඅනුශයයෙක් අවිද්‍යාපර්ය්‍යුත්ථානයෙක් අවිද්‍යාපරිඝයෙක් මෝහඅකුශලමූලයෙක් ඇද්ද, එයයි. මේ අවිද්‍යාවගේ වේමත්තතා යි.

‘විජ්ජා’ යනු ඒකත්තතා යැ. එහි විජ්ජා කවර යැ: දුඃඛසත්‍යයෙහි දැනීම දුක්ඛ සමුදයෙහි දැනීම දුක්ඛනිරෝධයෙහි දැනීම දුක්ඛනිරෝධගාමිනී ප්‍ර‍තිපාදයෙහි දැනීම පූර්වාන්තයෙහි දැනීම අපරාන්තයෙහි දැනීම පූර්වාන්තාපරාන්තයෙහි දැනීම ඉදම්ප්‍ර‍ත්‍යයතාප්‍ර‍තීත්‍යසමුත්පන්නධර්මයන්හි දැනීම යි. යම් මෙබඳුවූ ප්‍ර‍ඥාවක් ප්‍ර‍ජානනාකාරයෙක් (අනිත්‍යාදිය) විමසීමෙක් වෙසෙසින් විමසීමෙක් (අනිත්‍යාදිධර්මයන්ගේ ලක්ෂණවශයෙන්) විමසීමෙක් සැලැකීමෙක් උපලක්ෂණයෙක් ප්‍ර‍ත්‍යුපලක්ෂණයෙක් පණ්ඩිතබවෙක් කෞශල්‍යයෙක් නිපුණබවෙක් (අනිත්‍යාදීන්ගේ) විභාවනයෙක් චින්තායෙක් උපපරීක්ෂාවෙක් භූරී (පෘථුල) ප්‍ර‍ඥාවෙක් ධාරණප්‍ර‍ඥාවෙක් පරිණායිකාවක් විදර්ශනාවක් සම්‍යග්ඥානයෙක් ප්‍ර‍ඥාප්‍රතොදයෙක් ප්‍ර‍ඥායෙක් ප්‍ර‍ඥා ඉන්ද්‍රියයෙක් ප්‍ර‍ඥාබලයෙන් ප්‍ර‍ඥාශස්ත්‍රයෙක් ප්‍ර‍ඥාප්‍ර‍සාදයෙක් ප්‍ර‍ඥා ආලෝකයෙක් ප්‍ර‍ඥා අවභාසයෙක් ප්‍ර‍ඥාප්‍රද්‍යොතයෙක් ප්‍ර‍ඥාරත්නයෙක් අමෝහයෙක් ධර්මවිචයයෙක් සම්‍යග්දෘෂ්ටියක් ධර්මවිචයසම්බොධ්‍යඞ්ගයෙක් මාර්ගඞ්ග වූ මාර්ගපර්ය්‍යාපන්න වූ ධර්මයෙක් වේ ද එයයි. මේ විද්‍යාවගේ වේමත්තතා යි.

‘සමාපත්ති’ යනු ඒකත්තතා යැ. එහි සමාපත්ති කවර යැ: (සංඥායෙන් යුත්) සංඥාසමාපත්ති යැ (සංඥාවිරාග භාවනාවශයෙන් පැවැති අසංඥභවොපප්‍රාප්තිය උපදවන) අසංඥසමාපත්ති යැ නෛවසංඥානාසංඥාසමාපත්ති යැ (විඤ්ඤාණඤ්චායතනසමාපත්ති සංඛ්‍යාත) විභූතසංඥාසමාපත්ති යැ නිරෝධසංඥාසමාපත්ති යි. මේ වේමත්තතා යි.

‘ඣයී’ යනු ඒකත්තතා යැ. එහි ඣයී (ධ්‍යාන කරනුයේ) කවරෙ යැ: ශෛක්ෂ වූ ධ්‍යාන කරන්නෙක් ඇත, අශෛක්ෂ වූ ධ්‍යාන කරන්නෙක් ඇත, නේවසේඛනාසේඛ වූ (පුහුදුන්) ධ්‍යානකරන්නෙක් ඇත, ආජානෙය අශ්වයකු බඳු ව ධ්‍යාන කරන්නේ යැ අස්කුණ්ඩයකු බඳුව ධ්‍යාන කරන්නේ යැ දෘෂ්ටිගතිකව ධ්‍යානලාභී වූ ධ්‍යාන කරන්නේ යැ තෘෂ්ණාගතිකව ධ්‍යානකරනුයේ යැ ප්‍ර‍ඥාධිකව ලක්ෂණොපනිධ්‍යානයෙන් ධ්‍යාන කරන්නේ යයි. මේ වේමත්තතා යි.

‘සමාධි’ යනු ඒකත්තතා යැ. එහි සමාධි කවරෙ යැ: අකුශලචිත්තෛකාග්‍ර‍තා සංඛ්‍යාත සරණසමාධි ය කුශලාව්‍යාකෘත වූ (ලෝකොත්තර වූ) අරණසමාධි යැ ප්‍ර‍තිඝචිත්තයෙහි එකාග්‍ර‍තා සංඛ්‍යාත සවෙරසමාධි යැ මෙත්තාචෙතොවිමුත්ති සංඛ්‍යාත අවෙර සමාධි යැ සප්‍ර‍තිඝ වූ සව්‍යාපජ්ඣසමාධි යැ අප්‍ර‍තිඝ වූ අබ්‍යාපජ්ඣ සමාධි යැ සප්‍රීතික සමාධි යැ නිෂ්ප්‍රීතිකසමාධි යැ ලෞකික වූ සාමිසසමාධි යැ ලෝකොත්තර වූ නිරාමිස සමාධි යැ දන්ධාහිඥ වූ සසංඛාරසමාධි යැ ක්ෂිප්‍රාහිඥ වූ අසංඛාරසමාධි යැ ශුෂ්කවිදර්ශකයාගේ ඒකංසභාවිත සමාධි යැ ශමථයානිකයාගේ උහයංසභාවිත සමාධි යැ (කායසක්ඛී පුද්ගලයාගේ ද උභතෝභාගවිමුත්තයාගේ ද) උභතෝභාවීතභාවන සමාධි යැ සවිතර්ක සවිචාර සමාධි යැ අවිතර්කවිචාරමාත්‍ර‍ වූ සමාධි යැ අවිතර්කඅවිචාර සමාධි යැ (අප්‍ර‍ගුණ වූ ප්‍ර‍ථමධ්‍යානාදි) හානභාගිය සමාධි යැ (තදනුධම්මතා සතිය පිහිටීම් වශයෙන්) ඨීතිභාගිය සමාධි යැ විශේෂාධිගමය පිණිස පවත්නා විශේෂභාගිය සමාධි යැ නිබ්බෙධභාගිය සමාධි යැ ලෞකික සමාධි යැ ලෝකෝත්තර සමාධි යැ මිථ්‍යාසමාධි යැ සම්‍යක්සමාධි යැ යන මේ සමාධි නම් වේ. මේ සමාධිහුගේ වේමත්තතා යි.

‘පටිපදා’යනු ඒකත්තතා යැ. එහි පටිපදා කවර යැ: කාමසුඛානුයෝග සංඛ්‍යාත ආගාළ්හපටිපදා යැ අත්තකිලමථානුයෝග සංඛ්‍යාත නිජ්ඣාමපටිපදා යැ මධ්‍යමප්‍ර‍තිපදා යැ ප්‍ර‍ධන්භූමියෙහි ශීතාදිය නො ඉවසන අක්ඛමපටිපදා යැ ශීතාදිය ඉවසන ඛමපටිපදා යැ උපන් කාමාදි විතර්කයන් සන්හිඳුවන සමපටිපදා යැ මනස සවැනි කොට ඇති ඉන්ද්‍රියයන් දමනය කරන දමපටිපදා යැ දන්ධාභිඤ්ඤ වු දුක්ඛපටිපදා යැ ඛිප්පාභිඤ්ඤවු දුක්ඛපටිපදා යැ දන්ධාභිඤ්ඤ වු සුඛපටිපදා යැ ඛිප්පාභිඤ්ඤවු වු සුඛපටිපදා යි. මේ පටිපදායෙහි වේමත්තතා යි.

‘කාය’ යනු ඒකත්තතා යැ. එහි කාය කවර යැ: නාමකාය ද රූපකාය ද වෙයි. එහි රූපකාය කවරෙ යැ: කෙස් ලොම් නිය දත් සම් මස් නහර ඇට ඇටමිදුලු වකුගඩු හදවත අක්මා දලබු බඩදිව පපුමස අතුණු අතුණුබහන් නොපැසුණු අහර පැසුණු අහර පිත් සෙම් සැරව ලේ සෝදිය මේදස් කඳුළු වුරුණුතෙල් කෙළ සොටු සඳමිදුලු මූ හිස්මුල් යන මේ යැ. මේ රූපකාය යි. නාමකාය නම්: වේදනා සඤ්ඤා චේතනා චිත්ත ඵස්ස මනසිකාර යන මේ නාමකාය යි. මේ වේමත්තතා යි.

මෙසේ ජාති ආදි යම් ධර්මයෙක් එයින් අන්‍ය වූ ජරා ආදි අන් ධර්මයකට දුක්ඛාදි භාවයෙන් සමානබව ඇද්ද, ඒ ජාත්‍යාදි ධර්මය ඒ ජරාදි ධර්මයට (දුක්ඛාදි) සමානස්වභාවයෙන් (සමානශබ්දාභිධෙයත්වයෙන්) එකත්වය ට පැමිණෙයි. (මේ එකත්ව ලක්ෂණ යැ.) යළි යම් යම් ස්වභාවයෙකින් (යම් ධර්මයෙක් යම් ධර්මයකට) විසදෘශ ලක්ෂණ ඇද්ද ඒ ඒ ස්වභාවයෙන් (ඒ ධර්මය ඒ ධර්මයට) වේමත්තතාවට - විසදෘශබවට පැමිණෙයි. (මේ වේමත්තතායෙහි ලක්ෂණ යැ.) මෙසේ සූත්‍රයෙහි හෝ වෙය්‍යාකරණයෙහි හෝ ගාථයෙහි හෝ පුළුවුස්නා ලද්දහු විසින් කිම එකත්තතායෙන් විචාරා ද නොහොත් වේමත්තතායෙන් විචාරා දැයි විමසියැ යුතු ය. ඉදින් එකත්තතායෙන් පුළුවුස්නාලද නම් එකත්තතායෙන් විසඳියැ යුතු ය. ඉදින් වේමත්තතායෙන් පුළුවුස්නාලද නම්, වේමත්තතායෙන් විසඳියැ යුතු ය. ඉදින් සත්ත්වප්‍ර‍ඥප්තිමුඛයෙන් පුළුවුස්නා ලද නම්, සත්වප්‍ර‍ඥප්ති වශයෙන් විසඳියැ යුතු ය. ඉදින් ධර්ම වශයෙන් පුළුවුස්නා ලද නම්, ධර්මවශයෙන් විසඳියැ යුතු ය. යළි යම් යම් පරිද්දෙකින් පුළුවුස්නාලද නම් ඒ ඒ පරිදිදෙන් විසඳියැ යුත්තේ යි. එයින් වදාළහ, ආයුෂ්මත් මහාකාත්‍යායන මහරහතුන් වහන්සේ: “එකත්තතාය ධම්මා” යනාදිය.

අධිට්ඨානහාරය යොදන ලද්දේ යි.
