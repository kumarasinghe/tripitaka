ත්‍රිපිටකය » සූත්‍ර පිටකය » ඛුද්‌දක නිකාය » නෙත්තිප්පකරණ » 3. පටිනිද්දේසවාරය » විභඞ්ග

# 3.1.3. යුත්තිහාරවිභඞ්ගය

එහි යුක්තිහාරය කවරෙ යැ: “සබ්බෙසං හාරානං” යන මේ යුක්තිහාර යි. කුමක් යොදා යැ යත්: සතර මහාඅපදේසයෝ යි: බුද්ධාපදේස යැ සඞ්ඝාපදේස යැ සම්බහුලත්ථෙරාපදේස යැ එකත්ථෙරාපදේස යි. මොහු සතර මහා - අපදෙසයෝ යි. (කිසිවක්හු විසින් එළවනලද සූත්‍ර‍යක හෝ සංවර්ණකයා විසින් සංවර්ණනාවශයෙන් ලබන සූත්‍ර‍යාගේ හෝ) ඒ අර්ථපද ව්‍යඤ්ජනපදයෝ සූත්‍රයෙහි බහාලියැයුත්තාහ විනයෙහි ලා සසඳාලියැයුත්තාහ, ධර්මතායෙහි බස්වාලියැයුත්තාහ. කවර ස්‍රූත්‍රයෙක‍ අවතරණ කළ යුත්තාහ යත්: සතර ආර්‍ය්‍යසත්‍යසූත්‍රයෙහි යැ. කවර විනයෙක සසඳාලියැ යුත්තාහ යත්: රාගවිනයෙහි දෝසවිනයෙහි මෝහවිනයෙහි යැ. කවර ධර්මතායෙක බස්වාලියැයුත්තාහ යත්: ප්‍ර‍තීත්‍යසමූත්පාද ධර්මතායෙහි යි. ඉදින් චතුරාර්‍ය්‍යසත්‍යයෙහි බැසැගනී නම්, ක්ලේශවිනයෙහි ලා සැසැ‍ෙඳ් නම්, ධර්මතාවට ද විරුද්ධ නොවේ නම් මෙසේ කාමාදි ආස්‍ර‍වයන් නූපදවා නම්, සතර මහාපදේසයන් හා යම් යම් අර්ථධර්ම, ජාතයෙක් යෙදේද, යම් යම් කරුණෙකින් යෙදේ ද, යම් යම් ප්‍ර‍කාරයෙකින් යෙදේ ද ඒ ඒ අර්ථධර්මජාතය( සූත්‍රයෙන් නඟා සංවර්ණනාවශයෙන්) ගතයුත්තේ යි.

(යුක්ති නිර්ධාරණය දක්වති: )

ප්‍ර‍ශ්නයක් පුළුවුස්නාලද කල්හි ඒ ප්‍ර‍ශ්නයෙහි කෙතෙක් පද ඇද්දැ’ යි පදවශයෙන් පර්‍ය්‍යවගාහනය කළයුතු යැ, විමසිය යුතු යැ: ඉදින් සියලු පදයෝ එක් අර්ථයක් ප්‍ර‍කාශ කෙරෙත් නම් එක් ප්‍ර‍ශ්නයෙකි. තවද සතර පද කෙනෙක් එක අර්ථයක් කියත් නම්, එක ප්‍ර‍ශ්නයෙකි. පද තුනක් එක අර්ථයක් කියත් නම් එක ප්‍ර‍ශ්නයෙකි. පද දෙකක් එක අර්ථයක් කියත් නම් එක ප්‍ර‍ශ්නයෙකි. එක පදයෙක් එක අර්ථයක් කියා නම් එක ප්‍ර‍ශ්නයෙකි. ඒ ප්‍ර‍ශ්නය විමසනුවහු විසින් මෙසේ දතයුතු යැ: කිමැ මේ පාළිධර්මයෝ නානාර්ථ වූවාහු නානාබ්‍යඤ්ජන වූවාහු ද, නොහොත් මේ ධර්මයන්ගේ අර්ථය එකෙක්ද, බ්‍යඤ්ජන මතුයෙක් නානා (වෙනස්) වී දැ’ යි දතයුතු, ඒ කෙබඳු ද යත්: ඒ දෙවි මෙසේ භාග්‍යවතුන් පැන පුළුවුස්සි.

1\. ලෝවැසි කවරක්හු විසින් හැමකල්හි අභිහත (නසනුලැබේ) ද? කුමකින් පරිවෘත (වතුරනුලැබේ) ද? කවර ශල්‍යයෙකින් අවතීර්ණ (ඇතුළත පිවිසෙනලද) ද? කිමෙකින් දවනලද දැ? යි.

මේ පුළුවුස්නාලද පද සතරෙකි. ඔහු ප්‍ර‍ශ්න තුනෙකි. කෙසේ දන්නා ලැබෙයි යත්: මෙසේ යැ - බුදුහු ඒ දෙවිහට මෙසේ විසඳන සේක:

2\. මරහු විසින් සත්ලොව හැම කල්හි නසනලද, ජරායෙන් හාත්පසින් වතුරන ලද තෘෂ්ණාශල්‍යයෙන් පිවිසෙනලද, ආශායෙන් දවනලදැ’ යි.

එහි ජරාව ද මරණය ද යන මේ දෙක සංඛත (පඤ්චස්කන්ධ)යාගේ සංඛත ලක්ෂණයෝ යැ, ජරායෙහි සිටියහුගේ අන්‍යථාත්ව වූ මරණය ව්‍යය වෙයි. එහි ජරාව ද මරණය ද අර්ථ හෙයින් නානාත්ව වෙයි, කවර කරුණෙන යත්: යම්හෙයෙකින් ගැබැ හොත්තාහු ද මියයෙති, ඔහු ජීර්ණ වූවාහු නො ද වෙත්. තවද දෙවියනට මරණ ඇත, ඔවුන්ගේ සිරුරු නො ද දිරති. ජරාවට පිළියම් කරන්නට ශක්‍ය මැ ය. එතෙකුදුවත් සෘද්ධිමතුන්ගේ සෘද්ධිවිෂය තබා මරණයට පිළියම් කරන්නට නො හැකි වේ.

යළි “තණ්හාසල්ලෙන ඔතිණ්ණො” යී වදාළහ. වීතරාගයෝ දිරන්නාහු ද මියන්නාහු ද පැනෙති. ඉදින් ජරාමරණය යම් සේ ද තණ්හාවත් එබඳු වී නම්, එසේ ඇති කල හැම යොවුන්වියෙහි සිටියාහු මැ විගතතෘෂ්ණ වන්නාහ, යම් සේ තණ්හාව දුක්ඛ සමුදය වේ ද, එපරිදි ජරාමරණ ද දුක්ඛසමුදය වන්නේය, තණ්හාව දුක්ඛසමුදය නො ද වේ නම්, ජරාමරණ දුක්ඛසමුදය නො මැ වේ, තණ්හාව දුකට සමුදය වෙයි. යම් සේ තණ්හාව මාර්ගවධ්‍ය වී නම්, එපරිදි ජරාමරණ ද මාර්ගවධ්‍ය වන්නේය. (මෙසෙයින් ජරාමරණ හා තණ්හාව අනන්‍ය නොවේ.) මේ යුක්තියෙන් අන්‍යාන්‍ය කාරණයෙන් විමසිය යුතු යි.

තවද ඉදින් යුක්තිසමාරූඪ වුයේ අර්ථහෙයිනුදු අන්‍යත්වය දක්නාලැබේ නම්, බ්‍යඤ්ජන වශයෙනුදු (අන්‍යත්වය) විමසියැ යුතු ය: ‘සල්ල’ යී ද ‘ධූපායන’ යී ද (තෘෂ්ණ ඉච්ඡා යන) මේ ධර්මයන්ගේ අර්ථ හෙයින් එකත්වය වෙයි. ‘ඉච්ඡා’ වගේ ද ‘තණ්හා’ වගේ ද අර්ථ හෙයින් අන්‍යත්වය නො යෙදේ මැයි. තෘෂ්ණායෙන් අදහස නො පිරෙන කල්හි නවවැදැරුම් ආඝාතවස්තු විෂයෙහි ක්‍රෝධයත් උපනාහයත් උපදී. (ජරා මරණ විපර්‍ය්‍යාසයෙහි ක්‍රෝධය නූපදී.) මේ යුක්තියෙන් ජරාවගේ ද මරණයාගේ ද තණ්හාවගේ ද අර්ථහෙයින් අන්‍යත්වය වේ.

තවද භාග්‍යවතුන් විසින් ‘ඉච්ඡා’ යයි ද ‘තණ්හා’ යයි ද නම් දෙකකින් යම් අභිලපනයක් කරනලද ද, මෙය භාග්‍යවතුන් විසින් බාහිර වූ රූපාදි වස්තූන් අරමුණු කිරීම් වශයෙන් ඉච්ඡා යී ද තණ්හා යී ද නම් දෙකකින් අභිලපිත විය. (වදාරනලද.) ඒ එසේ මැ ය. (නම් වශයෙන් ප්‍රභේද වූ) සියලු තෘෂ්ණාව අධ්‍යවසාන (අරමුණෙහි බැස ගැනීම්) ලක්ෂණයෙන් සමාන ලක්ෂණ ඇත්තීය. යම්සේ සියලු ගින්න උෂ්ණත්ව ලක්ෂණයෙන් සමාන ලක්ෂණ වේ ද, එතෙකුදු වත් (ඇවිළැගන්නා කාෂ්ටාදි) උපාදානයන්ගේ වශයෙන් ‘කටඨග්ගි’ යැ ‘තිණග්ගි’ යැ ‘සකලිකග්ගි’ යැ ‘ගොමයග්ගි’ යැ ‘ථුසග්ගී’ යැ ‘සඞ්කාරග්ගි’ යැයි ද අන්‍යාන්‍ය වූ නම් ලබා නමුදු සියලු මැ ගින්න උෂ්ණත්වලක්ෂණ වේ මැ ය. එසෙයින් සියලු තෘෂ්ණාව අධ්‍යවසාන (ගැලීසිටීම්) ලක්ෂණයෙන් සමානලක්ෂණ ඇත්තීය. එතෙකුදු වත් (අරමුණු කැමැති වේ නුයි) ‘ඉච්ඡා’ යී ද (තෘෂ්ණා කෙරේ නුයි) ‘තණ්හා’ යී ද (විෂ පෙවු ශල්‍යයක් වැනි නුයි) ‘සල්ල’ යී ද (සන්තාපනාර්ථයෙන්) ‘ධූපායනා’ යී ද (ශීඝ්‍රශ්‍රොතස් ඇති නදියක් වැනි නුයි) ‘සරිතා’යී ද (පැතිරීම් ආදි අර්ථයෙන්) ‘විසත්තිකා’ යී ද (ස්නෙහ කිරීම් වශයෙන්) ‘සිනෙහ’ යී ද (නානාගතියෙහි ක්ලමථු උපදවනුයෙන්) ‘කිලමථ’ යී ද (වෙළාගන්නා හෙයින්) ‘ලතා’ යී ද (මාගේ යයි මඤ්ඤනා වශයෙන්) ‘මඤ්ඤනා’ යී ද (දුර ගියහු පවා ඇද බැඳතබනුයෙන්) ‘බන්ධ’ යී ද (ආශිංසනාර්ථයෙන්) ‘ආසා’ යී ද (අරමුණුරස බොනු රිසිවනුයෙන්) ‘පිපාසා’ යී ද (අභිනන්දනාර්ථයෙන්) ‘අභිනන්දනා’ යී ද ආලම්බන, උපදාන වශයෙන් අන්‍යාන්‍ය නාමයෙන් වදාරන ලද්දීය. සියලු මැ තෘෂ්ණාව අධ්‍යවසාන ලක්ෂණයෙන් සමාන ලක්ෂණ ඇත්තීය. එයින් කියන ලදු, වෙවචනහාරවිහඞ්ගයෙහි:

3\. අනාගතාර්ථ ආශංසනය කරන ආශාව ද වර්තමානාර්ථ ප්‍රාර්ථනා කරන පිහාව ද නිෂ්පන්න අර්ථය ප්‍ර‍තිපාලන කරන අභිනන්දනාව ද චක්ඛූ ආදි අනෙක ධාතු විෂයෙහි පිහිටි අවිද්‍යාමූලය ප්‍ර‍භව කොට ඇති තෘෂ්ණාව සංඛ්‍යාත සියලු ප්‍ර‍ජල්පිතයෝ මූල සහිත වූවාහු මා විසින් විගතාන්ත කරන ලද්දාහූ යයි.

තෙල (ආසා ආදිය) තණ්හාවට පර්‍ය්‍යාය වචන යි.එයින් වදාළහ, බුදුහු - “තිස්සය, රූපයෙහි අවිගත (තදඞ්ගාදි විසින් පහව නොගිය) රාග ඇති අවිගත ඡන්දය ඇති අවිගත ප්‍රේමය ඇති අවිගත පිපාසා ඇති අවිගත පරිදාහ ඇති අවිගත තෘෂ්ණා ඇතියහුට, (මෙසේ) වේදනායෙහි … සංඥායෙහි … සංස්කාරයන්හි … විඥානයෙහි අවිගත (පහව නොගිය) රාග ඇති අවිගතඡන්ද ඇතියහුට අවිගතප්‍රේම ඇතියහුට අවිගතපිපාසා ඇතියහුට අවිගතපරිදාහ ඇතියහුට අවිගතතෘෂ්ණා ඇතියහුට” (ඛන්ධසංයුත්තයෙහි සියලු තිස්ස සූත්‍ර‍ විස්තර කටයුතු.) තෙල රාගාදිය තණ්හාවට පර්‍ය්‍යායවචන යි. මෙසේ ‘ඉච්ඡා තණ්හා’ අනන්‍ය හෙයින් ‘ප්‍ර‍ශ්න තුනෙකැ’ යි කියන ලද්ද යෙදෙයි. යුක්ති සංගත වේ.

(අන් අයුරෙකින් යුක්තිගවේෂණය දක්වති.)

සියලු දුඃඛප්‍ර‍වෘත්තිය කාමතෘෂ්ණාව ප්‍ර‍ත්‍යය කොට ඇති සංස්කාර මුල්කොට හේතු කොට ඇත්තේය යනු (යෙදෙයි.) එතෙකුදු වත් සියලු නිර්වේදප්‍ර‍වෘත්තිය කාමතෘෂ්ණාව වට පරිෂ්කාර වු වස්තුකාමය හේතු කොට ඇත්තේ යැ යනු යෙදෙයි. (නිබ්බිදූපචාරය: කාමවස්තුවිපරිනාමයෙන් උපදනා අනභිරතිය ද ඤාණනිබ්බිදාව දැයි දෙ පරිදි වෙයි. එහෙයින් සියලු නිබ්බිදූපචාරය කාමතණ්හාපරික්ඛාරමූලක යැ යනු නොයෙදේ යයි කියන ලදි.) යට කී මේ දෙවැදෑරුම් යුක්තියෙන් අන්‍යොන්‍ය කාරණයෙන් (ඒ ඒ පාළි ප්‍රදේශයෙහි) යුක්ති ගවේෂණය කළයුතු.

ඒ එසේමැ යැ: බුදුහු රාගචරිත ඇති පුද්ගලහට අශුභය දේශනා කෙරෙති, බුදුහු දෝසචරිත ඇති පුද්ගලයාට මෛත්‍රිය දෙසෙති, බුදුහු මෝහචරිත ඇති පුද්ගලයාට ප්‍ර‍තීත්‍යසමුත්පාදය දෙසති. ඉදින් බුදුහු රාගචරිත ඇති පුඟුල්හට මෙත්තාචේතෝවිමුත්තිය දේශනා කරන්නාහු නම් සුඛප්‍ර‍තිපත් ඇති දන්ධාඟිඥාව හෝ සුඛප්‍ර‍තිපත් ඇති ක්ෂිප්‍රාඟිඥාව හෝ විදර්ශනා පූර්වඞ්ගම ප්‍රහාණය හෝ දෙසන්නාහු නම් දේශනාව නො යෙදෙයි. මේ නයින් යම් කිසි රාගයාගේ අනුරූපප්‍ර‍හාණයෙක් (ප්‍ර‍හාණයට සමර්ථ වු කරුණෙකැයි සේයි.) ද්වේෂයාගේ අනුරූපප්‍ර‍හාණයෙක් මෝහයාගේ අනුරූපප්‍ර‍හාණයෙක් ඇද්ද ඒ සියල්ල (සංවර්ණනා කරන ආචාර්යවරයාගේ) ප්‍ර‍තිභාඥානයට භූමි (විෂය) වූ පමණින් විචයහාරයෙන්(පදප්‍ර‍ශ්නාදිය)විමසා යුක්තිහාරයෙන් යෙදියයුතු.

මෛත්‍රිවිහාරලාභී වූවහුගේ සිත ව්‍යපාදය මැඩැගෙන සිටිනේ යැ යන දේශනාව (කථාව) නො යෙදෙයි, ව්‍යාපාදය ප්‍ර‍හාණයට නැසීමට යෙයි යන දේශනාව යෙදෙයි. කරුණාවිහාරලාභි වුවහුගේ සිත විහිංසාව මැඩැගෙන සිටිනේ යැ යන දේශනාව නොදෙයි, විහිංසාව ප්‍ර‍හාණයට අභ්‍යස්තයට යෙයි යන දේශනාව යෙදෙයි. මෘදුතාවිහාරලාභි වූවහුගේ සිත අරතිය මැඩැගෙන සිටිනේ යැ යන දේශනාව නොයෙදෙයි, අරතිය ප්‍ර‍හාණයට අභ්‍යස්තයට යෙයි දේශනාව යෙදෙයි. උපේක්ෂා විහාරලාභි වූවහුගේ සිත රාගය මැඩගෙන සිටිනේ යැ යන දේශනාව නො යෙදෙයි, රාගය ප්‍ර‍හාණයට අභ්‍යස්තයට යෙයි යන දේශනාව යෙදෙයි. අනිමිත්තවිහාර (අනිත්‍යානුදර්ශනද්වාරයෙන් ලැබු පලසමවත්) ඇතියහුගේ සංස්කාරනිමිත්තානුසාරී විඥානය ප්‍ර‍හීණ වූ ඒ ඒ නිමිත්ත සමග මැ පවතී යන දේශනාව නො යෙදෙයි, නිත්‍යාදි නිමිත්ත ප්‍ර‍හාණයට අභ්‍යස්තයට යෙයි යන දේශනාව යෙදෙයි. (උපාදානස්කන්ධයන්හි දෘෂ්ටි මාන විසින් උපදනා) මම් වෙමි යන මඤ්ඤිතය පහවිය, මේ රූපාදිය ‘මම් වෙමි’ නො දක්මි, එතෙකුදු වත් ‘කවරෙකිම් ද, කෙසේ වෙම් ද, යන විචිකිච්ඡා සංඛ්‍යාත කථංකථාශල්‍යය මා‍ගේ සිත හාත්පසින් මැඩැගෙන සිටිනේ ය යන කථාව නොයෙදෙයි, විචිකිච්ඡා කථංකථාශල්‍යය ප්‍ර‍හාණයට අභ්‍යස්තයට යෙයි යන දේශනාව යෙදෙයි.

තවද අනෙකෙකි: පළමුවන දැහැනට සමවත්හට කාමරාගව්‍යාපාදයෝ විශේෂාධිගමය පිණිස පවත්නාහ යන කථාව නොයෙදෙයි, පිරිහීමට පවත්නාහ යන කථාව යෙදෙයි, නොහොත් අවිතර්ක සහගත සංඥාමනසිකා‍රයෝ පරිහානියට වැටෙති යන කථාව නොයෙදෙයි, විශේෂාධිගමයට වැටෙති යන දේශනාව යෙදේ. දෙවැනි දැහැනට සමවන්නහුට විතර්කවිචාර සහගත සංඥාමනසිකා‍රයෝ විශේෂාධිගමයට වැටෙති යන කථාව නොයෙදෙයි, පිරිහීමට වැටෙති යන දේශනාව යෙදෙයි, නොහොත් උපේක්ෂාසුඛ සහගත සංඥාමනසිකා‍රයෝ හානියට වැටෙති යන කථාව නොයෙදෙයි, විශේෂාධිගමයට වැටෙති යන දේශනාව යෙදේ. තුන්වැනි දැහැනට ප්‍රීති සුඛ සහගත සංඥාමනසිකා‍රයෝ විශේෂාධිගමයට වැටෙති යන කථාව නොයෙදෙයි, හානියට වැටෙති යන දේශනාව යෙදෙයි, නොහොත් උපේක්ෂාස්මෘතිපාරිශුද්ධිය හා සහගත වූ සංඥාමනසිකා‍රයෝ හානියට වැටෙති යන කථාව නො යෙදෙයි, විශේෂාධිගමයට වැටෙති යන දේශනාව යෙදේ. සිවුවන දැහැනට සමවන්නහුට උපේක්ෂාසුඛ සහගත සංඥාමනසිකා‍රයෝ විශේෂාධිගමයට වැටෙති යන කථාව නොයෙදෙයි, හානියට වැටෙති යන දේශනාව යෙදෙයි, නොහොත් ආකාසානඤ්චායතන සහගත වු සංඥාමනසිකා‍රයෝ හානියට වැටෙති යන කථාව නො යෙදෙයි, විශේෂාධිගමයට වැටෙති යන දේශනාව යෙදේ.

ආකාසානඤ්චායතන සමවත් සමවන්නහුට රූපසහගත සංඥාමනසිකා‍රයෝ විශේෂාධිගමයට පවත්නාහ යන කථාව නො යෙදෙයි, හානියට වැටෙති යන කථාව යෙදෙයි, නොහොත් විඤ්ඤාණඤ්චායතන සහගත සංඥාමනසිකා‍රයෝ හානියට වැටෙති යන කථාව නො යෙදෙයි, විශේෂාධිගමයට වැටෙති යන දේශාව යෙදේ. විඤ්ඤාණඤ්චායතනයට සමවන්නහුට ආකාසානඤ්චායතන සහගත සංඥාමනසිකා‍රයෝ විශේෂාධිගමයට වැටෙති යන කථාව නොයෙදෙයි, හානියට වැටෙති යන දේශනාව යෙදෙයි, නොහොත් ආකිඤ්චඤ්ඤායතන සහගත සංඥාමනසිකා‍රයෝ හානියට වැටෙති යන කථාව නො යෙදෙයි, විශේෂාධිගමයට වැටෙති යන දේශනාව යෙදේ. ආකිඤ්චඤ්ඤායතනයට සමවන්නහුට විඤ්ඤාණඤ්චායතන සහගත වු සංඥාමනසිකා‍රයෝ විශේෂාධිගමයට වැටෙති යන කථාව නොයෙදෙයි, හානියට වැටෙති යන දේශනාව යෙදෙයි, නොහොත් නේවසඤ්ඤානාසඤ්ඤායතන සහගත වු සංඥාමනසිකා‍රයෝ හානියට වැටෙති යන කථාව නො යෙදෙයි, විශේෂාධිගමයට වැටෙති යන දේශනාව යෙදේ. නේවසඤ්ඤානාසඤ්ඤායතන සමවත් සමවන්නහුට පටු වු සංඥාකෘත්‍යය කරන විත්තොත්පාදයෝ (ආකිඤ්චඤ්ඤායතනයධර්මයෝ) විශේෂාධිගමයට වැටෙති යන කථාව නොයෙදෙයි, හානියට වැටෙති යන දේශනාව යෙදෙයි, නොහොත් සඤ්ඤාවේදයිත නිරෝධ සහගත වූ සංඥාමනසිකා‍රයෝ හානියට වැටෙති යන කථාව නො යෙදෙයි, විශේෂය පිණිස පවත්නාහ යන දේශනාව යෙදේ. කල්‍යතාපරිචිත වූ (වශීභාවයෙන් ප්‍ර‍ගුණ කළ) චිත්තය නො ද අභිනීහාරක්ෂම වෙයි යන කථාව නොයෙදෙයි, වැලිත් කල්‍යතාපරිචිත වූ චිත්තය අභිනීහාරක්ෂම වෙයි යන දේශනාව යෙදේ. මෙසේ සියලු නවසූත්‍රාන්තයෝ දහම් වූ පරිදි විනය වූ පරිදි ශාස්තෘශාසනය වූ පරිදි සර්වප්‍රාකාරයෙන විචයහාරයෙන් විචිනනය කොට (විමසා) යුක්තිහාරයෙන් යෙදිය යුත්හාහ’ යි. එයින් වදාළහ, ආයුෂ්මත් මහාකාත්‍යායනස්ථවිරයන් වහන්සේ: “සබ්බෙසං හාරානං යා භූමියො ච ගොචරො තෙසං” යී.

යුත්තිහාරය යොදනලදී.
