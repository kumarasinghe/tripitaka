ත්‍රිපිටකය » සූත්‍ර පිටකය » ඛුද්‌දක නිකාය » නෙත්තිප්පකරණ » 3. පටිනිද්දේසවාරය » විභඞ්ග

# 3.1.2. විචයහාරවිභඞ්‌ගය

එහි විචයහාර කවරෙ යත්: “යං පුච්ඡිතඤ්ච විස්සජ්ජිතඤ්ච”යන ගාථා යි. මේ විචයහාර යි. කුමක් සොයා ද යත්: පදය සොයයි, ප්‍ර‍ශ්නය - විසඳුම - පූර්වාපරය - ආස්වාදය - ආදීනවය - නිස්සරණය - ඵලය - උපාය - ආණත්තිය - අනුගීතිය සොයයි, සියලු සුත්තගෙය්‍යාදි නවසූත්‍රාන්තයන් සොයයි.

ඒ කෙබඳු වෙයි යත්: ආයුෂ්මත් අජිත තෙරණුවෝ පාරායනයෙහි භාග්‍යවතුන් වහන්සේගෙන් මෙසේ පැන පුළුවුස්ති:

1\. (ආයුෂ්මත් අජිත මෙසේ පුළුවුස්සි) සත්ත්වලෝක තෙම කවරක්හු විසින් වසනලද ද? කුමක් හේතු කොට ප්‍ර‍කාශයට නොපැමිණේ ද? ඒ ලෝවැසියාට කුමක් අභිලේපන (ඇලීම) යයි වදාරනලද ද? ඒ සත්ත්ව ලෝක හට මහත් භයහේතුව කුමක්දැ?යි.

මේ ප්‍ර‍ශ්න විසින් කියනලද පද (වාක්‍ය) සතරෙකි. හේ එක ප්‍ර‍ශ්නයෙක් වෙයි. කුමක් හෙයින යත්: ලෝක සංඛ්‍යාත එක් වස්තුවක් මුඛ්‍යවශයෙන් ගත් හෙයිනි. එහෙයින් මැ කියයි: “කෙනස්සු නිවුතො ලොකො”යී සත්ත්වලෝකය මුඛ්‍ය කොට පුළුවුස්සි. “කෙනස්සු නප්පකාසති” යී ලෝකයාගේ ප්‍ර‍කාශ නොවීම පුළුවුස්සි (විචාරයි.) “කිස්සාඟිලෙපනං බ්‍රෑසි” යී ලෝකයාගේ (මක්කටාඟිලෙපනයක් සෙයින්) ඇලීම විචාරයි. “කිංසු තස්ස මහබ්භයං” යී එ ලෝකයාගේ මැ මහත් භය විචාරයි. ලෝකය ත්‍රිවිධ යැ: (රාගාදි කෙලෙස් බිහිලි බැවින්) කාමාවචරසත්ත්ව සංඛ්‍යාත ක්ලෙශලෝක යැ, රූපාවචරසත්ත්ව සංඛ්‍යාත භවලෝක යැ, අරූපාවචරසත්ත්ව සංඛ්‍යාත ඉන්ද්‍රියලෝක යි.

එහි මේ විසඳීම යැ:

2\. (අජිත’ යී බුදුහු වදාරති) ධර්මස්වභාව ප්‍ර‍තිච්ඡාදනලක්ෂණ අවිද්‍යාව විසින් සත්ලොව වසන ලද, විචිකිත්සා ප්‍ර‍මාද හේතුයෙන් ප්‍ර‍කාශයට නොපැමිණෙයි, තෘෂ්ණාව අභිලේපන (ඇලීම) යයි කියමි, ජාත්‍යාදි සසරදුක ඒ ලෝකහට මහත් භය වේ යයි.

පෘව්ඡාගාථායෙහි මේ සතරපදයෝ විස්සජ්ජනගාථායෙහි මේ සතරපදයෙන් විසඳනලදහ. ප්‍ර‍ථම පදය ප්‍ර‍ථම පදයෙන් ද දෙවැන්න දෙවැන්නෙන්ද තෙවැන්න තෙවැන්නෙන් ද සතරවැන්න සතරවැන්නෙන් ද විසඳන ලදි. (ඒ මෙසේයැ: “කෙනස්සු නිවුතො ලොකො” යන ප්‍ර‍ශ්නයෙහි “අවිජ්ජාය නිවුතො ලොකො” යනු විසඳීම යැ, නීවරණයන් විසින් ලෝවැසිතෙම වසනලද, එසේ මැය: හැම සත්හු අවිද්‍යා නීවරණ ඇත්තාහ. මේ වදාළහ, බුදුහු: ‘මහණෙනි, හැම සත්නට හැම ප්‍රාණීන්ට හැම භූතයනට කාරණහෙයින් එක් මැ නීවරණයක් කියමි. ඒ කවර යැ: අවිද්‍යා යි. හැම සත්හු අවිද්‍යානීවරණඇත්තාහු මැය. තවද මහණෙනි, සර්වප්‍ර‍කාරයෙන් අවිද්‍යාවගේ අනුත්පාදනිරෝධයෙන් ත්‍යාගයෙන් දුරලීමෙන් සත්ත්වයනට නීවරණ නැතැයි කියමි’ යි. ඒ “අවිජ්ජාය නිවුතො ලොකො” යන පදයෙන් “කෙනස්සු නිවුතො ලොකො” යන පළමුවන පදයාගේ විසඳීම යොදනලදි.

“කෙනස්ස නප්පකාසති” යන ප්‍ර‍ශ්නයෙහි “විවිච්ඡා පමාදා නප්පකාසති” යනු විසඳීම යැ. යම් පුඟුලෙක් නීවරණයන් විසින් පිහිත ද, ඒ පුද්ගල සැකකරයි. විචිකිත්සාව “විචිච්ඡා” නමැයි කියනු ලැබේ. හේ සැකකරනුයේ නොහදහයි. හැදැහිලි නොකරනුයේ අකුශලධර්මයන්ගේ ප්‍රහාණය පිණිස කුශලධර්මයන් ප්‍රත්‍යක්ෂකරනු පිණිස වීර්‍ය්‍යාරම්භ නොකෙරෙයි. හේ මෙලොවැ ප්‍ර‍මාදයෙහි අනුයුක්තව වෙසෙයි. ප්‍ර‍මත්ත වුයේ කුශලධර්මයන් සමාදන් කොට නොවැටෙයි. ඔහුගේ සන්තානයෙහි නොපවත්නාවු ඒ කුශලධර්මයෝ (ඒ පුඟුල්හු) ප්‍ර‍කාශ නොකෙරෙත්. මෙසේ වදාළහ: බුදුහු -

3\. (උත්සන්න කුශලමූල ඇති භාවිත භාවනා ඇති) සාධුහු දුරැ සිටියාහුදු හිමවත් පර්වතය සෙයින් ප්‍ර‍කාශ වෙති. (බුදුනුවණට පැනෙති.) මෙලොවැ අසාධු වු බාල පුද්ගලයෝ රාත්‍රියෙහි විදුනාලද සරයන් (ඊතල) සෙයින් නොපැනෙත්.

ඒ සජ්ජනයෝ ගුණයන් කරණකොටගෙන කීර්තියෙනුදු පරිවාරයශසිනුදු ප්‍ර‍කාශ වෙත්’ යී.

ඒ “විවිච්ඡා පමාදා නප්පකාසති” යන පදයෙන් “කෙනස්සු නප්පකාසති” යන දෙවැනි පදයාගේ විසඳීම යොදන ලදී.

“කිස්සාඟිලෙපනං බ්‍රෑසි” යන ප්‍ර‍ශ්නයෙහි “ජප්පාඟිලෙපනං බ්‍රෑමි” යනු විසඳීමයැ. තෘෂ්ණාව ‘ජප්පා’ නමැයි කියනු ලැබේ. ඒ තෘෂ්ණාව කිසෙයින් (පුරුෂයාරූපාදි විෂයෙහි) අලවයි යත්: මෙසේ වදාළහ බුදුහු -

4\. රාගයෙන් රත්වුයේ ආත්මාර්ථාදි අර්ථය නොදනී, රාගයෙන් රත්වුයේ කුශලාදි භේද වු ධර්මය නොදකී, රාග තෙමේ යම් කලෙක මිනිසා සහනය කෙරේද එකල්හි මහත්වු මෝහාන්ධකාරය වේ’ යයි.

මේ තෘෂ්ණාව ඇලීම (ආසත්තිය)බහුල කොට ඇති පුඟුල්හට මෙසේ පර්යුත්ථාන කාරණ යයි කොට ඒ තෘෂ්ණායෙන් ලෝවැසි තෙම වෙසෙසින් ඇලුණේ නම් වේ. තවද ඒ ‘ජප්පාභිලෙපනං බ්‍රෑමි’ යන පදයෙන් තුන්වැනි ‘කිස්සාභිලෙපනං බ්‍රෑසි’ යන පදයාගේ විසඳීම යොදනලද වේ.

“කිංසු තස්ස මහබභයං” යන ප්‍ර‍ශ්නයෙහි: “දුක්ඛමස්ස මභබ්භයං” යනු විසඳීමයැ. දුක දෙවැදෑරුම් යැ: කායිකදුඃඛ යැ, චෛතසිකදුඃඛයි. කයෙහි උපන්නේ දුක යැ, සිත්හි උපන්නේ දොම්නසි. එසේ මැයි, සියලු සත්ත්වයෝ දුකට තැතිගනිති. දුක හා සමසම වු බියෙක් නැත. ඒ දුකට වැඩිතරම් බියෙක් කොහි හෝ යැ. දුක්ඛතා තුනෙකි: දුක්ඛ - දුක්ඛතා යැ, විපරිණාමදුක්ඛතා යැ, සංඛාරදුක්ඛතායි. එහි ලෝවැසි තෙමේ අවධිවශයෙන් කිසි කලෙක (ආත්මොපක්‍ර‍මමූලකාදි) දුක්ඛ දුක්ඛතායෙන් මිදෙයි. එසේම විපරිණාමදුක්ඛතායෙනුදු මිදෙයි. ඒ කවරහෙයින යත්: ලොවැ අල්පාබාධ වූවාහු ද දීර්ඝායුෂ්ක වූවාහු ද වෙත්. සංඛාරදුක්ඛතායෙන් වැලිත් ලෝවැසි අනුපාදිශේෂ නිර්වාණධාතුයෙන් මිදෙයි. එහෙයින් සංස්කාරදුඃඛය ලෝකයාහට දුකැයි කොට ‘දුක්ඛමස්ස මහබ්භයං’ වදාරන ලදි. එයින් ‘කිංසු තස්ස මහබ්භයං’ යන සතරවැනි පදයාගේ විසඳීම යොදන ලද වේ. එයින් වදාළහ, බුදුහු: “අවිජ්ජාය නිවුතො ලොකො”යී.

5\. (ආයුෂ්මත් අජිත මෙසේ පුළුවුස්සි:) තෘෂ්ණාදි ශ්‍රෝතස්හු සියලු රූපාදි ආයතනයන්හි ගලාබසිති. ඒ ශ්‍රෝතසුන්ගේ ආවරණය කිම? ආරක්ෂාව කවර යැයි සේයි. ශ්‍රෝතසුන්ගේ සංවරය වදාළමැනැව, කවර දහමකින් තෘෂ්ණාදි ශ්‍රෝතස්හු වසනු ලැබෙත් දැ’ යි.

මේ ප්‍ර‍ශ්න විසින් පුළුවුස්නාලද වාක්‍ය සතරෙකි: ඒ සතරපදයෝ ප්‍ර‍ශ්න දෙකෙකි. කුමක් හෙයින යත්: මේ අර්ථයෝ බහුවචනයෙන් පුළුවුස්නාලද හෙයිනි. මෙසේ ව්‍යසනාපන්න වු ලෝවැසියා‍ගේ මෙසේ දශක්ලේශවස්තුයෙන් සංක්ලිෂ්ට වු ලෝවැසියාගේ (ශමථවිදර්ශනාසංඛ්‍යාත) ව්‍යවදාන (මාර්ගසංඛ්‍යාත) වුත්ථානය කවරෙයයි. එසෙයින් මැ කී: “සවන්ති සබ්බධි සොතා” යී. අභිධ්‍යා ව්‍යාපාද ප්‍ර‍මාදබහුල කොට ඇති අසමාහිතයාහට තෘෂ්ණාදි ශ්‍රෝතස්හු ගලාබසිති. එහි යම් යම් අභිධ්‍යාවක් ඇද්ද, මෝ ලෝභඅකුශලමූල යැ, යම් ව්‍යාපාදයෙක් ඇද්ද, මේ ද්වේශ - අකුශලමූල යැ, යම් ප්‍ර‍මාදයෙක් ඇද්ද, මේ මෝහ - අකුශලමූල යි. මෙසේ (නානාලම්බනයෙහි විසුරුණු සිත් ඇති) අසමාහිත වූ ඔහුට ෂඩායතනයෙහි තෘෂ්ණා පවතී: රූපතණ්හා යැ සද්ද තණ්හා යැ ගන්ධතණ්හා යැ රසතණ්හා යැ ඵොට්ඨබ්බතණ්හා යැ ධම්මතණ්හා යි. මේ වදාළහ, බුදුහු: “මහණෙනි, සවති” යනු ආධ්‍යාත්මික වූ ෂඩායතනයනට තෙල නමෙකි. චක්ෂුස මනවඩන රූපවිෂයෙහි පවතී, අමනාපික රූපයන්හි ගැටෙයි, ශ්‍රෝතස … ඝ්‍රාණය … ජිහ්වාව … කාය … මනස මනවඩන ධර්මයන්හි පවතී, අමනාපික ධර්මයන්හි ගැටේ” යයි.

මෙසේ සියල්ලෙනුදු පවතී, සර්වප්‍ර‍කාරයෙනුදු පවතී, එයින් කී: ‘සවන්ති සබ්බධි සොතා’ යී. “සොතානං කිං නිවාරණං” යී පරියුට්ඨානයාගේ විඝාතය - නැසීම පුළුවුස්සි. මේ ව්‍යවදාන - පරියුට්ඨානප්‍ර‍හාණ යි. “සොතානං සංවරං බ්‍රෑහි කෙන සොතා පිථියරෙ” යී අනුසය නැසීම පුළුවුස්සී. මේ මාර්ගසංඛ්‍යාත ව්‍යුත්ථාන යි.

එහි මේ විසඳීම යැ:

6\. (අජිත’ යී බුදුහු වදාරති:) ලොවැ තෘෂ්ණාදි යම් ශ්‍රෝතස් කෙනෙක් වෙත් ද, විදර්ශනාසම්ප්‍ර‍යුක්ත වූ ස්මෘතිය යැ ඒ ශ්‍රෝතසුන්ගේ ආවරණයැ ආරක්ෂාව නුයි (ඒ ස්මෘතිය ම) ශ්‍රෝතසුන්ගේ සංවරයයි කියමි, මාර්ගප්‍රඥයෙන් තෙල ශ්‍රෝතස්හු (සර්වප්‍ර‍කාරයෙන්)වසනුලැබෙත්, (නූපදියදී සමූච්ඡේද කරනු ලැ‍බෙතී සේයි.)

කායගතස්මෘතිය භාවිත කල්හි බහුලීකෘත කල්හි චක්ෂුස මනවඩන රූපවීෂයෙහි (අභිධ්‍යාදීනට ප්‍ර‍වෘත්තිද්වාරවශයෙන් විත්තසන්තානය හෝ පුද්ගලයා) ආකර්ෂණ නොකෙරෙයි, අමනාපික රූපවිෂයෙහි නොගැටෙයි. ශ්‍රෝතස … ඝ්‍රාණය … ජිහ්වාව … කාය … මනස මනවඩන ධර්මයන්හි ආකර්ෂණ නොකෙරෙයි, අමනාපික ධර්මයන්හි නො ගැටේ. කවර හෙයින යත්: ඉන්ද්‍රියයන් සංවෘත - නිවාරිත හෙයිනි. කවරක්හු විසින් ඒ ඉන්ද්‍රියයෝ වසනලද්දාහු වළහනලද්දාහු ද යත්: සිහි නම් ඇති ආරක්ෂකයා විසිනි. එයින් වදාළහ, බුදුහු - “සති තෙසං නිවාරණං” යි.

මාර්ගඥානයෙන් අනුශයධර්මයෝ ප්‍ර‍හීණ වෙති, අනුශය ප්‍ර‍හීණ කල්හි පර්‍ය්‍යුත්ථාන ක්ලේශයෝ ප්‍ර‍හීණ වෙති. ඒ අනුශය ප්‍ර‍හීණ බැවිනි. යම්සේ කඳ ඇති රුකක්හුගේ නිරවශේෂ කොට මුල් උදුරාලූ කල්හි මල්පලපලූ හා අඞ්කුරසන්තතිය සමුච්ඡින්න වේ ද, එසෙයින් අනුශය ප්‍ර‍හීණ කල්හි පර්‍ය්‍යුත්ථාන ක්ලේශසන්තතිය සමුච්ඡින්න (සිඳුනාලද) වෙයි, වසන ලද වෙයි, ප්‍ර‍තිච්ඡන්න වේ. කවරක්හු විසින යත්: මාර්ගප්‍ර‍ඥාව විසිනි. එයින් වදාළහ බුදුහු - “පඤ්ඤායෙතෙ පිථියරෙ”යි.

7\. (ආයුෂ්මත් අජිත මෙසේ විචාරයි:) නිදුකාණන් වහන්ස, මාර්ග ප්‍ර‍ඥාව ද ස්මෘතිය ද තදවශේෂ නාමරූපය ද යන තෙල සියල්ල කොතැන්හි ලා නිරුද්ධ වේ ද, තෙල මා විසින් පුළුවුස්නාලදසේක් වදාළ මැනව.

8\. අජිතය, තෙල(කත්ථෙතං උපරුජ්ඣති’ යී) යම් ප්‍ර‍ශ්නයක් විචාළෙහි ද, එය තොපට කියමි, යම් තැනෙක ලා නාමයත් රූපයත් නිරවශේෂ කොට නිරුද්ධ වේ ද, (එය තොපට කියමි,) ඒ (පශ්චිම) විඥානයාගේ නිරෝධය සමග මැ මේ විඥානනිරෝධයෙහි ලා තෙල නාමරූප නිරුද්ධ වේ යයි.

මේ ප්‍ර‍ශ්නය අනුසන්ධිය විචාරයි. අනුසන්ධි පුළුවුස්නේ කුමක් විචාරයි යත්: අනුපාදිසේස නිර්වාණධාතුව ද, ප්‍ර‍ත්‍යයසමවායෙන් උපන් නිරුද්ධවන පියවිඇති දුක්ඛ යැ සමුදය යැ මග්ග යැ යන තුන් සත්‍යයන් ද විචාරයි. නිරෝධසත්‍යය අසංඛත යි. එහි සමුදය දර්ශනභූමියෙහි ද භාවනාභූමියෙහි ද යන භූමි දෙක්හී ප්‍ර‍හීණ වෙයි. දර්ශනයෙන් සක්කායදිට්ඨි යැ විචිකිච්ඡා යැ සීලබ්බතපපරාමාස යැ යන තුන්සංයොජනයෝ ප්‍ර‍හීණ වෙති, භාවනායෙන් කාමච්ඡන්ද යැ ව්‍යාපද යැ රූපරාග යැ අරූපරාග යැ මාන යැ උද්ධච්ච යැ නිරවශේෂ අවිජ්ජා යැ යන සත්සංයොජනයෝ ප්‍ර‍හීණ වෙත්, මොහු කාමාදි ත්‍රෛධාතුකයෙහි දසසංයොජනයෝ යැ, ඔරම්භාගිය පසෙක, උද්ධම්භාගිය පසෙකි. ඔවුන් කෙරෙහි ‘සක්කායදිට්ඨි විචිකිච්ඡා සීලබ්බතපරාමාස’ යන තුන් සංයෝජනයෝ අනඤ්ඤාතඤ්ඤස්සාමීතින්ද්‍රියයට පැමිණ නිරුද්ධ වෙති, ‘කාමච්ඡන්ද යැ ව්‍යාපාද යැ රූපරාග යැ අරූපරාග යැ මාන යැ උද්ධච්ච යැ අවිජ්ජා’ යැ යන සත් සංයෝජනයෝ අඤ්ඤින්ද්‍රියට පැමිණ නිරවශේෂව නිරුද්ධ වෙත්.

තවද යම්හෙයකින් “මාගේ ජාතිය ක්ෂයවූ” යැයි මෙසේ යම් ඥානයක් දැන ගනී ද, ප්‍ර‍ත්‍යවේක්ෂාවට නිමිත්ත වු මේ ඥානය ක්ෂයඥාන (ඛයෙ ඤාණ) නම, මේ රහත්බව පිණිස අනෙකක් නැතැ’ යි යම් ඤාණයකින් දැනගනී ද, මේ අනුත්පාදඥාන අනුප්පාදෙ ඤාණ නම් වේ. මේ ඥානද්වය අඤ්ඤතාවින්ද්‍රිය යි. එහි යම් අනඤ්ඤාතඤ්ඤස්සාමීතින්ද්‍රියයකුත් යම් අඤ්ඤින්ද්‍රියයකුත් ඇද්ද මේ ඉන්ද්‍රිය දෙක අග්‍ර‍ඵල වූ අර්භත්වයට පැමිණෙන්නහුට නිරුද්ධ වෙයි. එහි යම් ක්ෂයඥානයකුත් යම් අනුත්පාද ඥානයකුත් ඇද්ද මේ ඥානද්වය එක් ප්‍ර‍ඥාවකි. තවද (ඛයෙ අනුප්පාදෙ යන) ආලම්බන සංඥායෙන් නම් දෙකක් ලැබෙති. ‘මාගේ ජාති ක්ෂය වූ යැ’ යි දන්නහුට ‘ඛයෙ ඤාණ’ යන නාමය ලැබෙයි. ‘මේ අර්හත්වය පිණිස කළයුතු අනෙකක් නැතැ’ යි දන්නහුට ‘අනුප්පාදෙ ඤාණ’ යන නාමය ලැබෙයි. (යට ශ්‍රෝතසුන්ගේ පිධානයයි කී යම් ප්‍ර‍ඥාවක් ඇද්ද) ඕ ප්‍ර‍ජානනස්වභාවයෙන් ‘පඤ්ඤා’ නමු. අවගාහනාර්ත්ථයෙන් ‘සති’ නම් වු යැයි.

එහි යම් පඤ්චෝපාදානස්කන්ධ කෙනෙක් ඇද්ද මේ නාමරූප යි. ඒ නාමරූප දෙක්හි යම් එස්සපඤ්චමක වූ ධර්මකෙනෙක් ඇද්ද මේ නාම යැ, යම් රූපී වූ පඤ්චින්ද්‍රිය කෙනෙක් ඇද්ද මේ රූප යි. ඒ උභයනාමරූපය විඥානය හා සම්ප්‍ර‍යුක්ත යැ. ඒ නාම රූපයාගේ නිරෝධය භාග්‍යවතුන් වහන්සේගෙන් පුළුවුස්නා ආයුෂ්මත් අජිතතෙරණුවෝ පාරායනයෙහි මෙසේ පුළුවුත්හ:

9\. ‘පඤ්ඤා චෙව සතී ච -පෙ- ” (යට ව්‍යාඛ්‍යාත යි.)

එහි සති හා පඤ්ඤා හා සතර ඉඳුරෝ යැ, ‘සති’ ඉන්ද්‍රිය දෙකෙකි: සතින්ද්‍රිය හා සමාධින්ද්‍රිය හා යැ. ‘පඤ්ඤා’ ඉන්ද්‍රිය දෙකෙකි: පඤ්ඤින්ද්‍රිය හා විරිධින්ද්‍රිය හා යි. මේ සතර ඉන්ද්‍රියයන් හි යම් හැදැහීමෙක් බැසගෙන සිටිමෙක් ඇද්ද මේ සද්ධින්ද්‍රිය යි.

එහි ශ්‍ර‍ද්ධා අධිපති කොට ඇති යම් චිත්තෛකාග්‍ර‍තාවක් ඇද්ද මේ ඡන්දසමාධි යැ, විදර්ශනාසමාධියෙන් සිත සමාහිත කල්හි ප්‍ර‍ත්‍යවේක්ෂාබලයෙන් හෝ භාවනාබලයෙන් හෝ කෙලෙසුන් විෂ්කම්භණ (යටපත්) වනබැවින් මේ ප්‍ර‍හාණ යැ. එහි යම් ආස්වාස ප්‍ර‍ස්වාස කෙනෙක් විතර්කවිචාර කෙනෙක් සංඥාවේදයිත කෙනෙක් සරසංකල්ප කෙනෙක් වෙද්ද මොහු සංස්කාරයෝ යි. මෙසේ පූර්ව වු ඡන්දසමාධිය ද ක්ලේශවිෂ්කම්භණතායෙන් ප්‍ර‍හාණය ද මේ (අස්සාසපස්සාසාදි) සංස්කාරයෝ ද යන (ඡන්දසමාධි සඞ්ඛ්‍යාත වු ද ප්‍ර‍ධානසඞ්ඛාර සඞ්ඛ්‍යාත වූ ද වීර්‍ය්‍යය යන) ඒ දෙවැදැරුම් වූ තදඞ්ගාදි විවේකය ඇසුරු කළ විරාගය ඇසුරු කළ නිරෝධය ඇසුරු කළ (ක්ලේශපරිත්‍යාග නිර්වාණප්‍ර‍ස්කන්දන සංඛ්‍යාත දෙවැදෑරුම්) වොස්සග්ගයට පිරිනැමෙන සෘද්ධිපාදය වඩයි.

එහි වීර්‍ය්‍යය අධිපති කොට ඇති යම් චිත්තෛකාග්‍ර‍තාවක් ඇද්ද, මේ වියර්ය සමාධි යැ … එහි චිත්තය අධිපති කොට ඇති යම් චිත්තෛකාග්‍ර‍තාවක් ඇද්ද, මේ චිත්තසමාධි යැ … එහි විමංසාව අධිපති කොට ඇති යම් චිත්තෛකාග්‍ර‍තාවක් ඇද්ද, මේ විමංසා යැ විදර්ශනා සමාධියෙන් සිත සමාහිත කල්හි ප්‍ර‍ත්‍යවේක්ෂාබලයෙන් හෝ භාවනාබලයෙන් හෝ කෙලෙසුන් විෂ්කම්භණ වන බැවින් මේ ප්‍ර‍හාණ යැ, එහි යම් ආස්වාස ප්‍රාස්වාස කෙනෙක් විතර්කවිචාර කෙනෙක් සංඥාවේදයිත කෙනෙක් සරසංකල්ප කෙනෙක් වෙද්ද, මොහු සංස්කාරයෝ යි. මෙසේ පූර්ව වූ වීමංසාසමාධිය ද ක්ලේශවිෂ්කම්භණතායෙන් ප්‍ර‍හාණය ද මේ (අස්සාසපස්සාසාදි) සංස්කාරයෝ ද යන (වීමංසාසමාධිසංඛ්‍යාත වු ද පධානසංඛාර සංඛ්‍යාත වු ද වීර්‍ය්‍යය යන) ඒ දෙවැදැරුම් වු තදඞ්ගාදි විවේකය ඇසුරු කළ විරාගය ඇසුරු කළ නිරෝධය ඇසුරු කළ ක්ලේශ පරිත්‍යාග නිර්වාණප්‍ර‍ස්කන්දන සංඛ්‍යාත වොස්සග්ගයට පිරිනැමෙන සෘද්ධිපාදය වඩයි. (සමාධිඥානමූලක වුයේ හුදු වීමංසාසමාධිය මැ මතු නොවැ) සියලු මැ සමාධිය (පූර්වභාගප්‍ර‍ඥායෙන්) ඥානමූලක යැ හුදු (උපචාරප්‍ර‍ඥායෙන්) ඥානපූර්වඞ්ගම යැ, (අපර්ණප්‍ර‍ඥායෙන්) ඥානානුපරිවර්තී වේ.

10\. (සමාධිය පූර්වනිවාසානුස්මෘතිඥානානුපරිවර්තී බැවින්) පෙර අතීත ජාතීන්හි ස්කන්ධාදිය යම්සේ දතහැකි වේ ද, (සමාධිය අනාගතාංශඥානානුපරිවර්තී බැවින්) අනාගත ජාතීන්හි ස්කන්ධාදිය දතහැකි වෙයි, (සමාධිය චෙතොපරියඥානානුපරිවර්ති බැවින්) අනාගතයෙහි සත්දවසෙක පරසත්ත්වයන්ගේ සිත යම්සේ දතහැකි වේ ද, එසෙයින් අතීතයෙහි සත්දවසෙක පරසත්වයන්ගේ සිත දතහැකි වෙයි, යම්සේ දිවාභාගයෙහි ඇස්ඇති සත්ත්වයනට චක්ෂුර්විඥෙය රූපය සුවිඥෙය ද, එසෙයින් (සමාධිය දිව්‍යචක්ෂුර්ඥානානුපරිවර්තී බැවින්) රාත්‍රියෙහි (චතුරඞ්ගසමන්වාගත අන්ධකාරයෙහිදු) නොදැක්කහැකි රූපායතනයෙක් නැත, රාත්‍රියෙහි යම්සේ ද එසෙයින් දහවල්හිදු කිසිවකින් පිළිසන්ව ඇති ඉතා සියුම් වූ ද ඉතා දුරැවූ ද රූපය දැක්කහැකි වේ.

මෙසේ අභිඥාපරිපන්ථ වූ කෙලෙසුන් විසින් නොමඩනාලද විවෘත වූ සිතින් සප්‍ර‍හාස වූ චිත්තය වඩයි. (ශෛක්ෂයාගේ සෘද්ධිපාදසංයුක්ත වූ) චිත්තය සමග උපන් කුශල වූ පඤ්චෙන්ද්‍රියයෝ සිත උපදනා කල්හි උපදිති, සිත නිරුද්ධ වන කල්හි නිරුද්ධ වෙත්. විඥානය හේතු කොටඇති විඥානප්‍ර‍ත්‍යයෙන් උපන් නාමරූපය ද (එසේ ම) නිරුද්ධ වේ. ඒ විඥානයාගේ (තෘෂ්ණා අවිද්‍යාදි) හේතුව මාර්ගයෙන් නසනලද වෙයි. විඥානය අනාහාර වූයේ තෘෂ්ණාඅභිනන්දන රහිත වූයේ ප්‍රාර්ථනා රහිත වූයේ (එහෙයින් ම) අප්‍ර‍තිසන්ධික වූයේ එය නිරුද්ධ වෙයි. නාමරූපය අහේතුක වූයේ අප්‍ර‍ත්‍යය වූයේ පුනර්භවය නුපදවයි. මෙසේ (චරිම) විඥානයාගේ නිරෝධයෙන් ප්‍ර‍ඥාව ද ස්මෘතිය ද නාමරූපය ද නිරුද්ධ වේ.

එයින් වදාළහ: බුදුහු -

11\. “යමෙතං පඤ්හං අපුච්ඡි -පෙ- උපරුජ්ඣති.” (යට ව්‍යාඛාත යි.)

12\. (ආයුෂ්මත් අජිත මෙසේ පුළුවුස්සි:) ‘නිදුකාණෙනි, මෙලොවැ (අනිත්‍යාදි විසින්) විමසනලද සංස්කාරධර්ම ඇති යම් රහත් කෙනෙකුත් වෙත් ද, බොහෝ වූ යම් ශෛක්ෂ කෙනෙකුත් වෙත්ද, මා විසින් පුළුවුස්නාලද (ශෛක්ෂාශෛක්ෂධර්මයෙහි) නිපුණ වු මුබවහන්සේ ඒශෛක්ෂාශෛක්ෂයන්ගේ ප්‍ර‍තිපත් (මට) වදාළ මැනැවැ’ යි.

මේ ප්‍ර‍ශ්න විසින් පුළුවුස්නාලද පද (වාක්‍ය) තුනෙකි. ඔහු ප්‍ර‍ශ්න තුනෙකි, කවර හෙයින යත්: ශෛක්ෂයන් ද අශෛක්ෂයන් ද විදර්ශනාපූර්වඞ්ගම ප්‍ර‍හාණයන් ද පුළුවුස්නා විධියෙනි. එසෙයින් මැ කී: “යෙ ච සඞ්ඛාතධම්මා සෙ” යී රහත්හු පුළුවුස්සී. “යෙ ච සෙබා පුථූ ඉධ” යී ශෛක්ෂයා පුළුවුස්සි. “තෙසං මෙ නිපකො ඉරියං පුට්ඨො පබ්‍රෑහි මාරිස” යී විදර්ශනාපුර්වඞ්ගම වූ ප්‍රහාණය පුළුවුස්සි. එහි මේ විසඳුම යැ:

13\. (අජිත’ යී බුදුහු වදාරති:) ක්ලේශකාමයෙන් වස්තුකාමයන්හි ගිජුනොවන්නේය, (ව්‍යාපාදවිතර්කාදිය දුරැලමින්) සිතින් නොකැලැඹුණේ වන්නේය (අනිත්‍යාදි විසින් විමංසිත හෙයින්) සියලු දහම්හි කුශල වූ මහණ (කායානුපස්සනාදීන්) ස්මෘතිමත් වැ ඉරියව් පවත්වන්නේය’ යි.

භාග්‍යවතුන් වහන්සේගේ සියලු කායකර්මය ඥානය පෙරදැරි කොට ඇතියේ ඥානය අනුව පවතී, සියලු වාක්කර්මය ඥානපූර්වඞ්ගම යැ, ඥානය අනුව පවතී, සියලු මනඃකර්මය ඥානපූර්වඞ්ගම යැ, ඥානය අනුව පවතී, අතීතාංශයෙහි ඥානදර්ශනය අප්‍ර‍තිහත (අනාවරණ) යැ, අනාගතාංශයෙහි ඥානදර්ශනය අප්‍ර‍තිහත යැ, ප්‍ර‍ත්‍යුත්පන්නාංශයෙහි ඥානදර්ශනය අප්‍ර‍තිහත යි.

ඥානදර්ශනයාගේ ප්‍ර‍තිඝාතය (නොපැවැත්ම) කවරෙ යැ: අනිත්‍යයෙහි දුකෙහි අනාත්මයෙහි යම් නොදැනුමෙක් නොදැක්මෙක් ඇද්ද මේ ඥානදර්ශනයාගේ නොපැවැත්ම යි. යම්සේ පුරුෂයෙක් තාරකරූපයන් දක්නේ නමුදු ගණන විසින් නොදක්නේය, මේ ඥානදර්ශනයාගේ නොපැවැත්ම යැ. එතෙකුදුවත් භාග්‍යවතුන් වහන්සේගේ ඥානදර්ශනය අප්‍ර‍තිහත යි. එසේ මැ ය, භාග්‍යවත් බුදුවරයෝ අනාවරණ ඥානදර්ශන ඇත්තාහ.

ඒ විසඳුමෙහි ශෛක්ෂ විසින් දෙතැනෙක්හි සිත රැක්කයුතු යැ: රජනීය (රාගයට කාරණවූ) ධර්මයන්හි තෘෂ්ණායෙන් ද ආඝාතයට කාරණ වු ධර්මයන්හි ද ද්වේෂයෙන් ද (යන දෙතැන්හි යැ.) එහි යම් අරමුණු කැමැතිවන ඉච්ඡායෙක් මුසපත්වීමෙන් ප්‍රාර්ථනායෙක් ආශායෙක් ලාලනයෙක් ඇද්ද, බුදුහු එය වළහනසේක් ‘කාමෙසු නාභිගිජ්ඣෙය්‍ය’ යී වදාළහ.

‘මනසා නාවිලො සියා’ යී ආඝාතයා ගේ නොපැවැත්ම වදාළහ. ඒ එසේ මැය: ශෛක්ෂ (කාමවස්තූන්හි) ගිජුවුයේ නූපන් කෙලෙස් උපදවයි, උපන් ක්ලේශයන් දියුණු කෙරෙයි. වැලි යමෙක් ව්‍යාපාදයෙන් නොකැලැඹුණු සිත් ඇති ව ගිජු නොවෙමින් වෑයම් කෙරේද, හේ නූපන් ලාමක අකුශල ධර්මයන් නූපදනා පිණිස කුශලච්ඡන්දය උපදවයි, වෑයම් කෙරෙයි. කායික චෛතසික විර්‍ය්‍යය කෙරෙයි. සිත නඟාසිටුවයි, ප්‍ර‍ධන්විර්‍ය්‍යය කෙරෙයි. හේ උපන් ලාමක අකුශලධර්මයන්ගේ ප්‍ර‍හාණය පිණිස කුශලච්ඡන්දය උපදවයි, වෑයම් කෙරෙයි, වීර්‍ය්‍යාරම්භ කෙරෙයි, සිත දැඩිවගනී. ප්‍ර‍ධන්විර්‍ය්‍යය කෙරෙයි. හේ නූපන් කුශලධර්මයන් උපදනා පිණිස ඡන්දය උපදවයි, වෑයම් කෙරෙයි, වීර්‍ය්‍යාරම්භ කෙරෙයි, සිත නඟා සිටුවයි, ප්‍ර‍ධන්විර්‍ය්‍යය කෙරෙයි. හේ උපන් කුශලධර්මයන්ගේ ස්ථිතියට නොනැසීමට බහුලත්වයට විපුලත්වයට වැඩීමට පරිපූරණයට ඡන්දය උපදවයි, වෑයම් කෙරෙයි, වීර්‍ය්‍යාරම්භ කෙරෙයි, සිත නඟාසිටුවයි, ප්‍ර‍ධන්විර්‍ය්‍යය කෙරේ.

යළි නූපන් ලාමක අකුශලධර්මයෝ කවරහ: කාමචිතර්ක යැ, ව්‍යාපාදවිතර්ක යැ, විහිංසාවිතර්ක යැ, මොහු නූපන් ලාමක අකුශලධර්මයෝ යි. උපන් ලාමක අකුශලධර්මයෝ කවරහ: අනුසය වූ අකුසලමූලයෝ යැ, මොහු උපන් ලාමක අකුශලධර්මයෝ යි. නූපන් කුශලධර්මයෝ කවරහ: ශ්‍රෝතාපන්නයාගේ යම් ශ්‍ර‍ද්ධාදී ඉන්ද්‍රිය කෙනෙක් ඇද්ද, මොහු නූපන් කුශලධර්මයෝ යි. උපන් කුශලධර්මයෝ කවරහ: (සෝවාන්පල පසක්කිරීමට පිළිපන්) අට්ඨමකයාගේ යම් ශ්‍ර‍ද්ධාදි ඉන්ද්‍රිය කෙනෙක් ඇද්ද, මොහු උපන් කුශලධර්මයෝ යි. යම් සතිපට්ඨානභාවනායෙකින් කාමවිතර්කය වළහා ද, මේ ‘සතින්ද්‍රිය ’යි. යම් අවික්ෂේපයෙකින් ව්‍යාපාදවිතර්කය වළහා ද, මේ ‘සමාධීන්ද්‍රිය ’යි. යම් වීර්‍ය්‍යයෙකින් විහිංසාවිතර්කය වළහා ද, මේ ‘විරියින්ද්‍රිය’ යි. යම් ප්‍ර‍ඥායෙකින් උපනුපන් ලාමක අකුශලධර්මයන් දුරු කෙරේ ද, බැහැර කෙරේ ද, විගතාන්ත කෙරේ ද, අනභාවයට පමුණුවා ද, නො ඉවසා ද, මේ ‘පඤ්ඤින්ද්‍රි ’යි. මේ සති ආදි සතර ඉන්ද්‍රියයන්හි යම් හැදහීමෙක් බැසගැනීමෙක් ඇද්ද මේ ‘සද්ධින්ද්‍රිය’ යි. එහි සද්ධින්ද්‍රිය කොහි දතයුතු ද යත්: සතර ශ්‍රෝතාපත්තිඅඞ්ගයෙහි දයයුතු යැ, වීරියින්ද්‍රිය කොහි දතයුතු ද යත්: සතර සම්‍යක්ප්‍ර‍ධානයෙහි දතයුතු යැ, සතින්ද්‍රිය කොහි දතයුතු ද යත්: සතර සතිපට්ඪානයෙහි දතයුතු යැ, සමාධින්ද්‍රිය කොහි දතයුතු ද යත්: සතර සතිපට්ඪානයෙහි දතයුතු යැ, සමාධින්ද්‍රිය කොහි දතයුතු ද යත්: සතර ධ්‍යානයෙහි දතයුතු යැ, පඤ්ඤින්ද්‍රිය කොහි දතයුතු ද යත්: සතර ආර්‍ය්‍යසත්‍යයෙහි දතයුත්තේ යි. මෙසේ ශෛක්ෂ සියලු කුශලධර්මයන්ගෙන් (සමන්විත වුයේ) භාග්‍යවතුන් විසින් අප්‍ර‍මත්ත වුයේ වනැයි වදාරන ලද්දේය, සිතින් අනාවිල බැවිනි. එයින් වදාළහ, බුදුහු - “මනසා නාවිලො සියා” යී.

“කුසලො සබ්බධම්මානං” යනු: ලෝකය නම් ත්රිවිධ වෙයි, ක්ලේශලෝක ය භවලෝක යැ ඉන්ද්‍රියලෝක යි. එහි (කාමාවචරධර්ම සංඛ්‍යාත) ක්ලේශලෝකය නිසා (රූපාරූපධර්ම සංඛ්‍යාත) භවලෝකය පහළවෙයි. (මහද්ගත ධර්මයන්හි සිටි) හෙතෙම ශ්‍ර‍ද්ධාදි ඉන්ද්‍රියයන් උපදවයි. ඉන්ද්‍රියයන් වඩනුලබන කල්හි ඥෙයධර්මයාගේ පරිඥාව වෙයි. ඒ පරිඥාව දෙපරිද්දෙකින් විමසිය යුත්තීය: දර්ශනපරිඥායෙන් ද භාවනාපරිඥයෙන් ද යන දෙකිනි. ඒ මෙසේ යැ: යම් කලෙක ශෛක්ෂපුද්ගල දතයුත්ත දැනගනී ද, එකල්හි නිර්වෙදසහගත වූ සංඥාමනස්කාරයන්ගෙන් ඥෙයය පරිඥාත වෙයි. ඔහුට ධර්මයෝ දෙදෙනෙක් කෞශල්‍යයට යෙති: දර්ශනකෞශල්‍යය ද භාවනාකෞශල්‍යය ද යන දෙකයි.

ඒ ඥානය පස් පරිද්දෙකින් දතයුතු යැ: අභිඤ්ඤා යැ පරිඤ්ඤා යැ පහාන යැ භාවනා යැ සච්ඡිකිරියා යි. එහි අභිඤ්ඤා කවර යැ: රූපාරූපධර්මයන්ගේ කර්කශත්වාදි ස්වලක්ෂණයෙහි යම් ඥානයක් ඇද්ද එය ධම්මපටිසම්භිදාත් වෙයි. මේ අභිඤ්ඤා’ යි. එහි පරිඤ්ඤා කවර යැ: මෙසේ අභිජානනය කොට මේ කුශල යැ මේ අකුශල යැ මේ සාවද්‍ය යැ මේ අනවද්‍ය යැ මේ කෘෂ්ණධර්ම යැ මේ ශුක්ලධර්ම යැ මේ සේවිතව්‍ය යැ මේ න සේවිතව්‍ය යැ මේ දහම්හු මෙසේ (අනිත්‍යාදීන් කලාපසම්මර්ශනාදි විසින්) ගන්නා (-සම්මර්ශන කරන) ලද්දාහු මේ (උදයව්‍යයඥානාදි) ඵලය (පරිපාටීන්) උපදවති, මෙසේ ප්‍ර‍වර්තිත වූ ඒ උදයව්‍යයඥානාදීන්ගේ මේ (සත්‍ය ප්‍ර‍තිවෙධ සංඛ්‍යාත) අර්ථය යි (අනිත්‍යාදි විසින්) යම් දැනීමක් ඇද්ද, මේ ‘පරිඤ්ඤා’ යි. මෙසේ පරිජානනය කොට ප්‍ර‍හාතව්‍යයෝ ද භාවිතව්‍යයෝ ද සාක්ෂාත් කර්තව්‍යයෝ ද යන තුන් ධර්මයෝ අවශිෂ්ට වූවාහු වෙත්. එහි ප්‍ර‍හාතව්‍යධර්මයෝ කවරහ: අකුශල වූ (සමූදයපාක්ෂික) යම් ධර්ම කෙනෙක් ඇද්ද, ඔහු යැ. එහි භාවිතව්‍යධර්මයෝ කවරහ: කුශල වු (සම්මාදිට්ධී ආදි) යම් මාර්ගධර්ම කෙනෙක් ඇද්ද ඔහු යැ, එහි සාක්ෂාත්කර්තව්‍ය ධර්මයෝ කවරහ: යම් අසංඛත වූ නිවනක් ඇද්ද එය යි. යමෙක් මෙසේ දැනගනී ද, මේතෙම ප්‍ර‍ත්‍යයොත්පන්න අර්ථයෙහි (පාළිඅර්ථයෙහි හෝ) කුශල යැ ප්‍ර‍ත්‍යයධර්මයෙහි (පාළිධර්මයෙහි හෝ) කුශල යැ කල්‍යාණතා - සතරනයෙහි (දේශනායුක්තියෙහි හෝ) කුශල යැ අර්හත්ඵලයෙහි කුශල යැ ආය - වෘද්ධියෙහි කුශල යැ අපාය - හානියෙහි කුශල යැ උපායයෙහි කුශල යැ මහත් වු කෞශල්‍යයෙන් යුක්ත යැයි කියනු ලැබේ. එයින් වදාළහ, බුදුහු - “කුසලො සබ්බධම්මානං” යී.

“සතො භික්ඛු පරිබ්බජෙ”යනු: ඒ අශෛක්ෂ මහණහු විසින් ඉහාත්මසුඛ විහරණය සඳහා ඉදිරියට යෑමෙහි පෙරළා ඊමෙහි බැලීමෙහි අනුදික් බැලීමෙහි (අත්පා ආදිය) හැකිළීමෙහි දිගුකිරීමෙහි සඟළපාසිවුරු දැරීමෙහි වැළඳීමෙහි පීමෙහි කෑමෙහි රසවිඳීමෙහි මලමූකිසෙහි ගමනෙහි සිටීමෙහි හිඳීමෙහි නිදීමෙහි නිදිවැරීමෙහි බිණිමෙහි නොබැණ සිටීමෙහි සිහි ඇතියහු සම්‍යග්ඥාන ඇතියහු වාස කළයුතු. භාග්‍යවතුන් විසින් මේ චර්යයා දෙකක් අනුදන්නාලදහ: එකක් විශුද්ධ වූ අශෛක්ෂයන්ගේ යැ, එකක් විශුද්ධ වන ශෛක්ෂයන්ගේ යී. විශුද්ධයෝ කවරහ: රහත්හු යැ, විශුද්ධ වන්නාහු කවරහ: ශෛක්ෂයෝ යි. රහත්හුගේ (ශ්‍ර‍ද්ධාදි) ඉන්ද්‍රියයෝ කෘතකෘත්‍යයෝ මැයි.

අවබෝධ කටයුතු යමක් ඇද්ද ඒ බොද්ධව්‍යය චතුර්විධ යැ: දුඃඛසත්‍යය පරිඥාභිසමයෙනැ, සමුදයසත්‍යය ප්‍ර‍හාණාභිසමයෙනැ, මාර්ගසත්‍යය භාවනාභිසමයෙනැ, නිරෝධසත්‍යය සාක්ෂාත්ක්‍රියාභිසමයෙනැයි. මේ චතුර්විධ බොද්ධව්‍යය යමෙක් මෙසේ දැනගනී ද, මේ අශෛක්ෂ (ස්මෘති විපුලත්වයට පැමිණියේ) රාගය ක්ෂය වීමෙන් ද්වේෂය ක්ෂය වීමෙන් මෝහය ක්ෂය වීමෙන් සිහිඇති වැ ඉදිරියට යයි, සිහිඇති වැ පෙරළා එයි. එයින් වදාළහ, බුදුහු: “සතො භික්ඛු පරිබ්බජෙ” යී. එයින් වදාළහ:

14\. කාමෙසු නාභිගිජ්ඣෙය්‍ය -පෙ- සතො භික්ඛු පරිබ්බජෙ” යී.

මෙසේ ප්‍ර‍ශ්න කළයුතු යැ, මෙසේ විසඳිය යුතු යැ, යළි සූත්‍ර‍යාගේ (සූත්‍රාන්තරදේශනා සංඛ්‍යාත) අනුගීතිය අර්ථහෙයින් ද ව්‍යඤ්ජනහෙයින් ද (සූත්‍ර‍ හා) සමාන කළයුතු යැ. යම්හෙයකින් අර්ථයෙන් අපේත වූ ව්‍යඤ්ජනය සම්ඵප්‍ර‍ලාප වේ ද, වරදවා තබන ලද පදව්‍යඤ්ජනයාගේ අර්ථයත් පමුණුවාලියැ නොහෙනු වේ ද, එහෙයින් (ස්වභාවනිරුක්ති සංඛ්‍යාත) ව්‍යඤ්ජනයෙන් යුක්ත කොට සඞ්ගායනා කටයුතු. සූත්‍ර‍ය ද විමසියැ යුතු යැ: කිමැ මේ සූත්‍ර‍ය (සම්මාසම්බුදුන් තමන් වහන්සේ විසින් මැ වදාළ) ආහච්වවන යැ, (ශ්‍රාවකහාෂිත වූ) අනුසන්ධිවචන යැ, නීතාර්ථය යැ, නෙයාර්ථ යැ, සංකිලෙසභාගයෙහි වූයෙකැ, නිර්වෙධභාගයෙහි වූයෙකැ, අශෛක්ෂභාගයෙහි වූයෙකැ, මේ සූත්‍ර‍යාගේ ආදි මධ්‍ය පර්‍ය්‍යාවසානයන් කෙරෙහි කොහි ලා දුඃඛාදි සියලු සත්‍යයෝ දැක්කයුත්තාහු දැයි මෙසේ සූත්‍ර‍ය විමසියැයුත්තේ යි.

එයින් වදාළහ, ආයුෂ්මත් මහාකාත්‍යායනස්ථවිරයන් වහන්සේ: යං පුච්ඡිතඤ්ච විස්සජ්ජිතඤ්ච සුත්තස්ස යා ච අනුගීති” යී.

විචයහාරය යොදනලදී.
