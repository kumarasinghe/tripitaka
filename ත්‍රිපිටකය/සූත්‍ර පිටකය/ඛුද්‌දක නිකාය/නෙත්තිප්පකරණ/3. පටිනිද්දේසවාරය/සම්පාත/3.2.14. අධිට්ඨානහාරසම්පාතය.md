ත්‍රිපිටකය » සූත්‍ර පිටකය » ඛුද්‌දක නිකාය » නෙත්තිප්පකරණ » 3. පටිනිද්දේසවාරය » සම්පාත

# 3.2.14. අධිට්ඨානහාරසම්පාතය

එහි අධිට්ඨානහාරසම්පාත කවරෙ යැ : “තස්මා රක්ඛිතචිත්තස්ස සම්මාසඞ්කප්ප ගොචරො” යනාදි ගාථා යැ. තස්මා රක්ඛිතචිත්තස්ස යනු (සාමාන්‍යයෙන් දෙසනලද හෙයින්) එකත්තතා යැ, ‘චිත්තං මනො විඤ්ඤාණං’ මේ වෙමත්තතා යි. සම්මාසඞ්කප්පගොචරො යනු එකත්තතා යැ, නෙක්ඛම්මසඞ්කප්ප යැ, අව්‍යාපාදසඞ්කප්ප යැ, අවිහිංසාසඞ්කප්ප යැ යන මේ වෙමත්තතා යි. සම්මාදිට්ඨිපුරෙක්ඛාරො යනු එකත්තතා යැ, සම්මාදිට්ඨි නම් : යම් දුක්ඛයෙහි ඥානයෙක් දුක්ඛසමුදයෙහි ඥානයෙක් දුක්ඛනිරෝධයෙහි ඥානයෙක් දුක්ඛනිරෝධගාමිනීප්‍රතිපදායෙහි ඥානයෙක් මාර්ගයෙහි ඥානයෙක් හේතුයෙහි ඥානයෙක් හේතුසමුත්පන්නධර්මයන්හි ඥානයෙක් ප්‍රත්‍යයෙහි ඥානයෙක් ප්‍රත්‍යසමුත්පන්නධර්මයන්හි ඥානයෙක් ඇද්ද, ඒ ඒ ධර්මයෙහි යම් යථාභූතඥානදර්ශනයෙක් අභිසමයයෙක් සම්ප්‍රතිවේධයෙක් සත්‍ය හෙයින් විෂයාවබෝධයෙක් ඇද්ද, මේ වෙමත්තතා යි. ඤත්වාන උදයබ්බයං යනු එකත්තතා යැ, උදයඥානයෙන් - අවිද්‍යාප්‍රත්‍යයෙන් සංස්කාරයෝ වෙති, සංස්කාරප්‍රත්‍යයෙන් විඥානය වෙයි, (මෙසේ සියල්ල) සමුදය වේ. ව්‍යයඥානයෙන් - අවිද්‍යානිරෝධයෙන් සංස්කාරනිරෝධය වෙයි, සංස්කාරනිරෝධයෙන් විඥානනිරෝධය වෙයි, (මෙසේ සියල්ල) නිරෝධය වේ. මේ වෙමත්තතා යි. ථීනමිද්ධාභිභූ භික්ඛු යනු එකත්තතා යැ, ‘ථීන’ නම් : චිත්තයාගේ යම් අකර්මණ්‍ය බවක් ඇද්ද එයයි, ‘මිද්ධ’ නම් කායයාගේ යම් හැකුළුණුබවක් ඇද්ද එයයි. මේ වෙමත්තතා යි. සබ්බා දුග්ගතියො ජහෙ යනු එකත්තතා යැ, දෙවිමිනිසුන් පිණිස අපායයෝ දුර්ගති යැ, නිර්වාණය හෝ පිණිස සියලු උපප්‍රාප්තීහු දුර්ගති යැ. මේ වෙමත්තතා යි.

අධිට්ඨානහාරසම්පාතය යොදනලදී.
