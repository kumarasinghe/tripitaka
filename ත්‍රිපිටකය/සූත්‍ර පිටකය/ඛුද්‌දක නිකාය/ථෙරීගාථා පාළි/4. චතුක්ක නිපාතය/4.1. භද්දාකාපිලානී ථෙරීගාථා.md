ත්‍රිපිටකය » සූත්‍ර පිටකය » ඛුද්‌දක නිකාය » ථෙරීගාථා පාළි » 4. චතුක්ක නිපාතය

# 4.1. භද්දාකාපිලානී ථෙරීගාථා

63\. සම්‍යක් සම්බුද්ධයන්ගේ අනුජාත පුත්‍ර වූ එහෙයින් මැ ඔබගේ දායාද වූ මොනොවට සමාහිත සිත් ඇති යම් කාශ්‍යප නම් ස්ථවිර කෙනෙක් පෙර විසූ කඳ පිළිවෙළ දත්තාහු ද ස්වර්ගය හා අපාය හා දිවැසින් දකිත් ද,

64\. යළි ජාතික්ෂය සඞ්ඛ්‍යාත අර්හත්ත්වයට පැමිණියාහු ද මේ ත්‍රිවිද්‍යාවන් හේතු කොට ගෙන ත්‍රිවිද්‍යාප්‍රාප්ත බ්‍රාහ්මණ වෙත් ද,

65\. එසෙයින් මැ භද්‍රාකාපිලානී මෙහෙණ ත්‍රිවිද්‍යා ඇත්තී මරු පළවා හරින සුලුවී සෙන් සහිත මරු දිනා අන්තිම ශරීරය ධරයි.

66\. අපි දෙදෙනමෝ ලොව ආදීනව දැක ඒ අපි උත්තමදමනයෙන් දැමුණමෝ ක්ෂීණාස්‍රව වූම්හ.

මෙසෙයින් භද්‍රාකාපිලානී මෙහෙණ ගාථා කිවු යැ.

භද්දාකාපිලානී ථෙරීගාථා යි.
