ත්‍රිපිටකය » සූත්‍ර පිටකය » ඛුද්‌දක නිකාය » ථෙරීගාථා පාළි » 9. නවක නිපාතය

# 9.1. වඩ්ඪ මාතා ථෙරීගාථා

204\. දරුව වඩ්ඪය, සත්ත්වලොකයෙහි හා සංස්කාර ලෝකයෙහි ද ක්ලෙශතෘෂ්ණායෙක් තට කිසි කලෙක නහමක් වේවා, පුනපුනා ජාති ආදි දුකට නහමක් හිමි වේවා.

205\. වඩ්ඪය, තෘෂ්ණා රහිත වූ ප්‍රහීණ වූ විචිකිත්සා ඇති ක්ලෙශාභාවයෙන් සිහිල් වූ ඉන්ද්‍රියදමනයට පැමිණි ක්ෂීණාස්‍රව වූ මුනීහු සුවසේ වෙසෙත්.

206\. වඩ්ඪය, තෝ ඒ ක්ෂීණාස්‍රව සෘෂීන් විසින් පිළිපදනා ලද ශමථ විදර්ශනා මාර්ගය ඥාන දර්ශනයාගේ අධිගමය පිණිස සියලු වෘත්තදුඃඛය කෙළවර කරනු පිණිස වඩව.

207\. මෑණියෙනි, තෙපි විශාරද ව මෙන් තෙල ඔවා මට කියන්නහු යැ, මාගේ මෑණියෙනි, එකත්නෙන් තොපට ගෘහශ්‍රිත ප්‍රේම මාත්‍ර වනථයෙකුදු නැතැ’යි හගිමි.

208\. වඩ්ඪය, හීන උත්කෘෂ්ට මධ්‍යම වූ යම් කිසි සංස්කෘත ධර්ම කෙනෙක් ඇද්ද ඔවුනතුරෙහි අණු වූ ද අණුමාත්‍ර වූ ද වනථයෙක් මට නැත.

209\. අප්‍රමාද වැ ධ්‍යාන කරන මට හැම ආස්‍රවයෝ ක්ෂය වූහ, මා විසින් ත්‍රිවිද්‍යාවෝ ලබන ලදහ, බුදුන්ගේ අනුසසුන් කරන ලදි.

210\. මාගේ මව අනුකම්පා ඇතියක සෙයින් (‘මා සු තෙ වඩ්ඪ ලොකම්හි’ ආදී) පරමාර්ථ සංහිත වූ මහත් වූ අවවාද පතොදයක් පැවැත් වූ යැ.

211\. මම ඒ මවගේ අනුශාසනා වචන අසා යොගක්ෂෙම සඞ්ඛ්‍යාත නිවනට පැමිණෙනු පිණිස ධර්මසංවෙගයට පැමිණියෙමි.

212\. ඒ මම දවරැය නො මැලි වැ සතර සම්‍යක් ප්‍රධන් වීර්ය්‍යයෙන් නිවනට මෙහෙයූ සිත් ඇතියෙම් මව විසින් චොදනා කරන ලද්දෙම් අනුත්තර ශාන්ති සඞ්ඛ්‍යාත නිවන පසක් කෙළෙමි.

මෙසෙයින් වඩ්ඪමාතා මෙහෙණ ගාථා කියූ.

වඩ්ඪ මාතා ථෙරීගාථා යි.
