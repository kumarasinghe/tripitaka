ත්‍රිපිටකය » සූත්‍ර පිටකය » ඛුද්‌දක නිකාය » ථෙරීගාථා පාළි » 8. අට්ඨක නිපාතය

# 8.1. සිසූපචාලා ථෙරීගාථා

196\. පරිශුද්ධශීලයෙන් යුක්ත වූ ඉන්ද්‍රියයෙහි මොනොවට සංවෘත වූ මෙහෙණ අව්‍යාසෙක වූ ස්වභාවමධුර වූ ශාන්තපද සඞ්ඛ්‍යාත නිර්වාණය ලබන්නී යැ. (සිසූපචාලා මෙහෙණ කිවු යැ.)

197\. යම් දෙවි කෙනකුන් කෙරෙහි පෙර තී විසින් වාස කරන ලද ද යම් තව්තිසාවැසි දෙවි කෙනෙක් ඇද්ද, යාම දෙවි කෙනෙක් ඇද්ද, තුෂිත දෙවිකෙනෙක් ඇද්ද, නිම්මාණරති දෙවි කෙනෙක් ඇද්ද, වශවර්ති දෙවි කෙනෙක් ඇද්ද ඔවුන් කෙරෙහි සිත් පිහිටුවාලව, (මාරයා කී.)

198\. තව්තිසාවැසි වූත් යාමවැසි වූත් තුෂිතවැසි වූත්, යම් දෙවි කෙනෙක් ඇද්ද, නිම්මාණරති වැසි යම් දෙවි කෙනෙක් ඇද්ද, යම් වශවර්ති දෙවි කෙනෙක් ඇද්ද, (ඔහු හැම)

199\. ඒ ඒ කල භවයෙන් භවයෙහි ස්කන්ධපඤ්චකයෙහි පුරස්කෘත්‍යකාරීව පිහිටියාහු වෙති. ස්කන්ධපඤ්චකය ඉක්ම නොගියාහු ජාතිමරණ අනුව යන්නාහු වෙති.

200\. හැම ලොව රාගාදීන් ඇවිළැගත්තේ වෙයි, හැම ලොව එයින් මැ ප්‍රදීප්ත වෙයි, හැම ලොව වෙසෙසින් ජ්වලිත වෙයි. හැම ලොව මෙසේ ප්‍රකම්පිත වෙයි.

201\. සම්‍යක් සම්බුද්ධයන් වහන්සේ කම්පා නො කළ හෙන තුලනා නො කළ හෙන ආර්ය්‍යයන් විසින් සෙවුනා ලද නවලොව්තුරා දහම් දෙසූසේක, එහිලා මාගේ සිත නිරත වෙයි.

202\. මම ඔබගේ බස් අසා ශාසනයෙහි නිරතවැ වාස කළමු. ත්‍රිවිද්‍යාවෝ ලබනලදහ. බුද්ධශාසනය කරන ලදි.

203\. හැම තැන තෘෂ්ණා නසන ලදු, මෝහස්කන්ධය බිඳිනලදි. පවිටු මාරය මෙසේ දනු, අන්තකය තෝ නටුයෙහි.

මෙසෙයින් සිසූපචාලා මෙහෙණ ගාථා කිවු යැ.

සිසූපචාලා ථෙරීගාථා යි.
