ත්‍රිපිටකය » සූත්‍ර පිටකය » ඛුද්‌දක නිකාය » ථෙරීගාථා පාළි » 13. වීංශති නිපාතය

# 20.1. අම්බපාලී ථෙරීගාථා

252\. (පෙර) මාගේ කේශයෝ කළුපැහැ වූවාහු බඹරුන් බඳු පැහැ ඇති ව අක්බමරු වූහ. දැන් ඔහු ජරාහේතුයෙන් සණවැහැරි බඳු වූහ. සත්‍යවාදී වූ සම්බුදුන්ගේ වචනය අන් පරිදි නො වේ.

253\. මලින් ගවසන ලද මාගේ කෙස්කලබ පෙර සුවඳකැවූ පහයින් පේළාවක් බඳු විය. දැන් ජරාහෙතුයෙන් සාලොම්ගඳ හමනු වෙයි. සත්‍යවාදී වචන අනන්‍යථා වේ.

254\. මොනොවට රෝපණය කළ හැසුණු ගෙවුයනක් බඳු වූ පණාවෙන් හා රන්හිඳින් හා අවුල් හැර සකස් කළ අග් ඇති ව හොබවන ලද ඒ කෙස්කලබ දැන් ජරාහේතුයෙන් තන්හි තන්හි විරල ව වැටුණු කෙස් ඇති වෙයි, සත්‍යවාදී බුදුන්ගේ වචනය අනන්‍යථා වේ.

255\. රන්විදුරු ආදියෙන් සරසන ලද කළු කෙස්වැටිය පෙර මොනොවට ගෙතීමෙන් හොබනේ විය, දැන් එය ජරාහෙතුයෙන් ඛල්ලාට ශීර්ෂ වෙයි, සත්‍යවාදීන්ගේ වචනය අනන්‍යථා වේ.

256\. පෙර මාගේ හොබනා දෙබැම සිත්තරකු විසින් (නිල්පැහැයෙන්) මොනොවට අඳනාලද රේඛාවක් මෙන් ශෝභමාන විය, දැන් ජරා හෙතුයෙන් ඒ දෙබැම නළලත්හි රැලියෙන් එල්බෙමින් සිටියා වෙයි, සත්‍යවාදීවචනය අනන්‍යථා වේ.

257\. අභිනීල ව දික් වූ මාගේ නෙත්‍රයෝ පෙර නිල්මිණි මෙන් ප්‍රභාස්වර වූවාහු ඉතා සිත්කලු වූහ, දැන් ඔහු ජරායෙන් මඩනාලද්දාහු නො හොබිත්, සත්‍යවාදී වූ බුදුන්ගේ වදන් අනන්‍යථා වේ.

258\. සොඳුරු නවයොවුනෙහි මාගේ නැහැය සිලුටු ව උස් ව (සෙසු මුඛාවයවයනට) අනුරූප ව හොබනී විය, ඕ දැන් ජරා හේතුයෙන් හැකුළුණාක් මෙනි, සත්‍යවාදීවචනය අනන්‍යථා වේ.

259\. පිරියම් කළ මොනවට නිමවන ලද රන්වළල්ලක් මෙන් මාගේ කන් පෙති පෙර සොභමාන වී දැන් ඔහු ජරාහෙතුයෙන් හටගත් රැලි ඇති ව එලෙන්නාහු වෙති, සත්‍යවාදී බුදුන්ගේ වදන් අනන්‍යථා වේ.

260\. පෙර මාගේ මනා දන්තයෝ කඳලමුහුලු බඳු පැහැසටහන් ඇතිව සොභමාන වූහ. දැන් ඔහු ජරාහෙතුයෙන් කැඩුණාහු ද කසාවන් වූවාහු ද වෙති, සත්‍යවාදීන්ගේ වදන් අනන්‍යථා වේ.

261\. වෙනෙහි වනළැහැප්හි හැසිරෙන කෙවිලියක මෙන් පෙර මම මිහිරි කොට බිණීමි, දැන් ඒ ආලාපය ජරාහෙතුයෙන් තන්හි තන්හි පැකිලෙනු වෙයි, සත්‍යවාදී බුදුවදන් අනන්‍යථා වේ.

262\. පෙර මාගේ මනා ගෙල මොනොවට පිරිසිදු කළ සිලිටි රන්සකක් සෙයින් සෝභමාන විය. දැන් එය ජරාහෙතුයෙන් භග්න ව නැමුණේ වෙයි, සත්‍යවාදීන්ගේ වචනය අනන්‍යථා වේ.

263\. පෙර මාගේ දෙබාහුව වට වූ කනයමක් බඳු ව සොභමාන විය, දැන් ඒ දෙබාහුව ජරාහෙතුයෙන් පැළුණු පළොල් පත්තක් බඳු වී, සත්‍යවාදීන්ගේ වදන් අනන්‍යථා වේ.

264\. පෙර මාගේ සොඳුරු අත් යුවළ රන්මුවා සිලුටු මුදුවලින් විභූෂිත ව සොභමාන වී, දැන් ජරාහෙතුයෙන් ඒ අත් මුලාලකඬ බඳු වී, සත්‍යවාදීන්ගේ වදන් අනන්‍යථා වේ.

265\. පෙර මාගේ සොඳුරු පියොයුරු යුවළ හැසී වට ව (උනුන්) එක් ව උඩුමුව ව සොභමාන වී, දැන් දියගිලිහුණු පෙරහන්කඩ සෙයින් එල්බෙයි, සත්‍යවාදී වූ බුදුරදුන්ගේ වදන් අනන්‍යථා වේ.

266\. පෙර මාගේ සොඳුරු වූ කය (දැහිගුල් තවරා) මොනොවට පිරිමදනාලද රන්පුවරුවක් සෙයින් හොබනේ විය, දැන් ඒ කය සියුම් රැලියෙන් (තැන තැන) පැතුරුණේ විය, සත්‍යවාදී බුදුන්ගේ වදන් අනන්‍යථා වේ.

267\. පෙර මාගේ සොඳුරු දෙකලවේ ඇත්සොඬ බඳු ව සොභමාන වී, දැන් ඒ දෙකලවේ ජරාහෙතුයෙන් හුණදඬු බඳු වෙයි, සත්‍යවාදී බුදුන්ගේ වදන් අනන්‍යථා වේ.

268\. පෙර මාගේ සොඳුරු වූ දෙදඟ රන්මුවා සිලුටු නුරුවළායෙන් විභූෂිත ව සොභමාන වී, දැන් ජරාහෙතුයෙන් ඒ දෙදඟ තලදඬු මෙන් වෙයි, සත්‍යවාදී වූ බුදුන්ගේ වදන් අනන්‍යථා වේ.

269\. පෙර මාගේ සොඳුරු දෙපාදයෝ හිඹුල්පුළුන් පුරවන ලද්දවුන් මෙන් සොභමාන වූහ, දැන් ඒ පාදයෝ ජරාහෙතුයෙන් පැළුණාහු හටගත් රැළි ඇත්තාහු වෙති, සත්‍යවාදී බුදුන්ගේ වදන් අනන්‍යථා වේ.

270\. මාගේ මේ සිරුර මෙබඳු (යථොක්තප්‍රකාර) විය, දැදුරු වූයේ (ජරාදිහෙතුක වූ) බොහෝ දුකට වාසස්ථාන විය, ඒ කය ආලෙප රහිත වැ වැටීමට ළංවූ දිරූ ගෙයක් බඳු වෙයි, නොහොත් ජරාවට ගෘහ වෙයි, අවිතථවාදී වූ සම්මාසම්බුදුන්ගේ වචනය අන් පරිද්දෙකින් නො වේ.

මෙසේ අම්බපාලී තෙරැණී ...

අම්බපාලී ථෙරීගාථා යි.
