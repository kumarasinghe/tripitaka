ත්‍රිපිටකය » සූත්‍ර පිටකය » ඛුද්‌දක නිකාය » ථෙරීගාථා පාළි » 6. ඡක්ක නිපාතය

# 6.5. අනොපමා ථෙරීගාථා

151\. මම බොහෝ තුෂ්ටිජනක ද්‍රව්‍ය ඇති මහද්ධන ඇති උදාර වූ වෛශ්‍යකුලයෙහි උපන්මු. වර්ණයෙන් හා රූපයෙන් සම්පන්න වැ මෙඝ නම් සිටු හට උරදා දුවක් වූමු.

152\. රජ දරුවන් විසින් පතන ලදුමු, සිටු දරුවන් විසින් කැමති වන ලදුමු, “මට අනොපමා දුව දෙව”යි මපිය හට දූතයකු එවී.

153\. තොපගේ දූ වූ තෙල අනොපමාව යම්තාක් ධන වටතී තුලනා කරන ලදු ද, එයට වඩා අටගුණයක් හිරණ්‍ය හා රත්න දෙමි, කියා යි.

154\. ඒ මට ලෝකජ්‍යෙෂ්ඨ වූ අනුත්තර වූ සම්බුදුන් දැක ඔබගේ පා වැඳ එකත්පස් වැ හුනුමු.

155\. ඒ ගොයුම්ගොත් බුදුහු අනුකම්පායෙන් මට දහම් දෙසූහු, ඒ අසුන්හි හුන් මම අනගැමිඵල පසක් කළමු.

156\. ඉක්බිති කෙස් බහා සසුන්හි පැවිදි වූමු, යම් දිනෙක තෘෂ්ණා නස්නා ලදු ද, එතැන් සිට මට අද සත්වන දිනය යි.

මෙසෙයින් අනොපමාථෙරී ගාථා කිවු ය.

අනොපමා ථෙරීගාථා යි.
