ත්‍රිපිටකය » සූත්‍ර පිටකය » ඛුද්‌දක නිකාය » ථෙරීගාථා පාළි » 6. ඡක්ක නිපාතය

# 6.8. විජයා ථෙරීගාථා

169\. චිත්තයෙහි අවශවර්තී වැ චිත්තශාන්තිය නො ලදින් සතර පස් වරක් විහාරයෙන් නික්ම ගියමු.

170 – 171. ඛේමා මෙහෙණ කරා එළඹ මම සකසා පරිපෘච්ඡා කළමු. මට නිර්වාණප්‍රාප්තිය සඳහා ධාතු ආයතනයෝ යැ චතුරාර්ය්‍ය සත්‍යයෝ යැ ශ්‍රද්ධාදි ඉන්ද්‍රියයෝ යැ ශ්‍රද්ධාදි බලයෝ යැ බොධ්‍යඞ්ග හා අෂ්ටාඞ්ගිකමාර්ග යැ යන දහම් දෙසූ.

172\. මම ඇයගේ බස් අසා අනුසසුන් කරමින් රැය පළමු යමැ පූර්වනිවාසානුගත ඥානය සිහි කළමු.

173\. රැය මැදුම් යමැ දිවැස් ශුද්ධ කළමු. රැය පැසිම් යමැ මොහස්කන්ධය බිඳ ලූමු.

174\. එකලැ ප්‍රීතිසුඛයෙන් නාම කය ස්පර්ශ කොට ගෙන වාස කළමු. සත්වන දින මොහස්කන්ධය බිඳපියා පාදප්‍රසාරණ ද කළමු.

මෙසෙයින් විජයා මෙහෙණ ගාථා කිවු යැ.

විජයා ථෙරීගාථා යි.
