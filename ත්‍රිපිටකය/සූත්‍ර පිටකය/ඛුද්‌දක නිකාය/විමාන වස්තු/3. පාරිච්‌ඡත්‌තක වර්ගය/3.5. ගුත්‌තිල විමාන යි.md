ත්‍රිපිටකය » සූත්‍ර පිටකය » ඛුද්‌දක නිකාය » විමාන වස්තු » 3. පාරිච්‌ඡත්‌තක වර්ගය

# 3.5. ගුත්‌තිල විමාන යි

328\. සකදෙව් රජතුමනි, සත්තතක් ඇති ඉතා මිහිරිවූ සිත්කලු වූ වීණාවාදනය (මූසිලයාට) ඉගැන්වීමි. ඒ මූසිල තෙමේ රඟමඞලෙහි තරඟ වශයෙන් මා කැඳවයි. මට පිහිට වනු මැනවි.

329\. ඇදුරුතුමනි, මම ඔබට පිහිට වෙමි. මම ඇදුරන් පුදන්නෙක්මි. ශිෂ්‍ය වූ මූසිල තෙමේ තොප නො දිනන්නේ ය. (තෙපි) සිසුහු දිනන්නහුය.

330\. (එම්බා) දෙව්දුව, යම්බඳු වූ තෝ මනාරුසිරෙන් සියලු දිගින් බබුළුවමින් දවහත් තරුව සේ සිටියෙහි.

331\. කවර හේතුවකින් තිට එබඳු සිරුරු පැහැයෙක් වී ද? කවර පිනෙකින් තීගේ සුචරිතඵලය මෙහි සමෘද්ධ වේ ද? මන වඩන්නා වූ යම් කිසි සම්පත්තීහු වෙත් ද? ඒ සම්පත්තීහු (කවර පිනෙකින්) තිට පහළ වෙත් ද?

332\. මහත් ආනුභාව ඇති දෙව්දුව තා විචාරමි. මිනිස් වූවා කවර පිනක් කළාද? තීගේ මේ සිරුරු පැහැය ද සියලු දිගුන් බබුළුවයි. කවර පිනෙකින් මෙබඳු පුණ්‍යාර්ද්ධි ඇත්තී වෙහි ද?

333\. මේ පුණ්‍යඵලය කවර කර්‍මයක්හුගේ දැ යි මුගලන් තෙරුන් විසින් පුළුවුස්නා ලද ඒ දෙව්දූ තොමෝ තුටුසිත් ඇත්තී මෙසේ පැවසූ ය.

334\. උතුම් වස්ත්‍ර දෙන්නා වූ ස්ත්‍රි තො‍මෝ ස්ත්‍රීපුරුෂයන් අතුරෙහි උතුම් වෙයි. මෙසේ ප්‍රිය වස්තු දෙන්නා වූ ඕ තොමෝ දෙව්ලොවට පැමිණ මන වඩන්නා වූ දිව ඉසුරු ලබන්නී ය.

335\. ඒ මාගේ විමානය බලනු මැනවි. මම කැමැති සේ රු දරන්නා වූ අප්සරාවක් වෙමි. මම අප්සරාවන් දහසකට උතුම් වෙමි. පිනෙහි විපාකය බලනු මැනවි.

336\. එම පිනෙන් මාගේ සිරුරුපැහැය එබඳු වෙහි. එම පිනෙන් මාගේ සම්පත්තිය මෙහි සමෘද්ධ වෙයි. මන වඩන යම්කිසි සම්පත්තීහු වෙත් ද,ඒ සම්පත්තීහු මට පහළ වෙත්.

337\. මහත් අනුභාව ඇති ශ්‍රමණයන් වහන්ස, මිනිස්දුවක් වූ මම යම් පිනක් කෙළෙම් ද, (එය) ඔබට කියමි. එයින් මෙසේ දිලිසෙන පුණ්‍යාර්ධි ඇත්තී වෙමි. මාගේ සිරුරුපැහැය ද සියලු දිගුන් බබුළුවයි.

(මේ විමානයෙහි යම්සේ ද එසෙයින් මතුයෙහි හැම විමානයන්හි විස්තර කටයුතු)

338-41. විශිෂ්ට වූ ශරීරප්‍රභායෙන් … තොපගේ සිරුරුපැහැය ද, හැම දිගුන් බබුළුවයි.

342\. (සමන්මල් ආදී) උත්තමපුෂ්පයක් දෙන ස්ත්‍රී තොමෝ නරනාරීන් කෙරෙහි උත්තම වෙයි. මෙසේ ප්‍රිය ස්වභාව ඇති වස්තු දෙන ඕ තොමෝ දිව්‍යවිමානාදී ස්ථානයට පැමිණ මනවඩන දෑ ලබයි.

343\. ඒ මාගේ විමානය බලව. මම කැමති සේ රූප ධරන අප්සරාවක් වෙමි. මම අප්සරාවන් දහසකට උතුම් වෙමි. පුණ්‍ය විපාකය බලව.

344-49. එයින් මට එබඳු සිරුරුපැහැ වෙයි. … මාගේ සිරුරු පැහැ ද හැම දිගුන් බබුළුවා යී.

350-73. (චන්දනාදි) උත්තමගන්ධදාන කරන ස්ත්‍රී තොමෝ නරනාරීන් කෙරෙහි උත්තම වෙයි … උතුම් පලවැළ දෙන ස්ත්‍රී උතුම් රස දෙන ස්ත්‍රී ...

374-81. මම කසුප් බුදුන්ගේ දාගැබ්හි ගඳ පසඟුල් දුනිමු. ... ඒ මාගේ විමන බලව ... මාගේ සිරුරුපැහැ ද හැම දිගුන් බබුළුවා.

382-89. මම මඟට පිළිපන් භික්ෂූන් ද භික්ෂුණීන් ද දුටුමු. මම උන්වහන්සේගේ දහම් අසා එක් දවසක් පෙහෙවස් වුසූමු. ඒ මාගේ විමන බලව. ... මාගේ සිරුරුපැහැ ද හැම දිගුන් බබුළුවා.

390-97. මම දියෙහි සිටියා පහන් සිතින් මහණක්හට පැන් දුනිමු. ඒ මාගේ විමන බලව. ... මාගේ සිරුරුපැහැ ද හැම දිගුන් බබුළුවා.

398-405. මම චණ්ඩ වූ ක්‍රොධ කරන පරුෂ වූ නැන්දණියන්ට ද මයිලණුවනට ද දොස් පහළ කිරීම රහිත වැ සිහි ඇති වැ ස්වකීය ශීලයෙන් යුතු වැ මැනැවින් උපස්ථාන කළමු ...

406-13. මම දාසී වැ ක්‍රොධ නැති වැ අතිමාන නැති වැ ධන හේතුයෙන් නො මැලි වැ මෙරමාගේ බැළමෙහෙ කරන්නක් වූමූ. තමා ලද කොටස අර්‍තථ ඇතියනට බෙදාදෙන සැහැවි ඇතියක් වූමු ...

414-21. මම පිඞු සිඟා යන මහණක්හට කිරිබතක් දුන්මු ... මෙසේ පින්කම් කොට සුගතියට පැමිණ තුටු වෙමි ...

422-609. මම උක්සකුරු කඩක් දුන්මු ... මම උක්දඞු කඩක් දුන්මු … මම තියඹරා ඵලයක් දුන්මු. .. මම සිහින් කැකිරි ඵලයක් දුන්මු ... මම මහකැකිරි ඵලයක් දුන්මු ... මම වැල්ඵලයක් දුන්මු … මම බොරළුදමුණු ඵලයක් දුන්මු ... මම ගිනිකබලක් දුන්මු ... මම පළාමිටක් දුන්මු. ... මම මල්මිටක් දුන්මු … මම මූලපළාමිටන් දුන්මු. … මම කොසඹකොළ මිටක් දුන්මු … මම ඇඹුල්කැඳක් දුන්මු … මම තලමුරුවටක් දුන්මු … මම කාබහනක් දුන්මු … මම අංසකඩක් දුන්මු … මම ආයොග-පට්ටයක් දුන්මු … මම සියුරැස් විජිනිපතක් දුන්මු … මම තල්වටක් දුන්මු … මම මොනරපිලින් කළ මකසවිජනියක් දුන්මු … මම ඡත්‍රයක් දුන්මු … මම වහන්සඟළක් දුන්මු … මම පූපයක් (කැවුමක්) දුන්මු … මම අග්ගලාවක් දුක්මු ...

610\. (එම්බා) දෙව්දුව, යම්බදු වූ තෝ මනා රුසිරින් සියලු දිගුන් බබුළුවමින් දවහත් තරුව සේ සිටිනෙහි,

611\. කවර හේතුවකින් තිට එබඳු සිරුරුපැහැයෙක් වී ද? කවර පිනෙකින් තීගේ සුචරිතඵලය මෙහි සමෘද්ධ වේ ද? මනවඩන්නා වූ යම්කිසි සම්පත්තීහු වෙත් ද, ඒ සම්පත්තීහු (කවර පිනෙකින්) තිට පහළ වෙත් ද?

612\. මහත් අනුභාව ඇති දෙව්දුව, තී විචාරමි. මිනිස් වූවා කවර පිනක් කෙළෙහි ද? තීගෙ මේ සිරුරුපැහැය ද සියලු දිගුන් බබුළුවයි. කවර පිනෙකින් මෙබඳු දිලියෙන පුණ්‍යර්ධි ඇත්තී වෙහි ද?

613\. මේ පුණ්‍යඵලය කවර කර්මයක්හුගේ දැ යි මුගලන් තෙරුන් විසින් පුළුවුස්නා ලද ඒ දෙව් දූ තොමෝ තුටු සිත් ඇත්තී (මෙසේ) පැවසූ ය.

614\. පිඞු පිණිස හැසිරෙන්නා වූ භික්ෂුනමක්හට මම සක්ඛලික නම් කැවිලි වෙසෙසක් දුනිමි. මෙබඳු (කුශල) කර්මයක් කොට සුගතියට පැමිණ සතුටු වෙමි.

615\. ඒ මාගේ විමානය බලනු මැනවි. මම කැමති සේ රූ දරන්නා වූ අප්සරාවක් වෙමි. මම අප්සරාවන් දහසකට උතුම් වෙමි. පිනෙහි විපාකය බලනු මැනවි.

616\. ඒ පිනෙන් මාගේ සිරුරු පැහැය එබඳු වෙයි. ඒ පිනෙන් මාගේ සමාපත්තිය මෙහි සමෘද්ධ වෙයි. මනවඩන යම්කිසි සම්පත්තීහු වෙත් ද, ඒ සමාපත්තීහු මට පහළ වෙත්.

617\. මහත් අනුභාව ඇති ශ්‍රමණයන් වහන්ස, මිනිස් දුවක් වූ මම යම් පිනක් කෙළෙම් ද, (එය) ඔබට කියමි. එයින් මෙසේ දිලිසෙන පුණ්‍යාර්ද්ධි ඇතියා වෙමි. මාගෙ සිරුරුපැහැය ද සියලු දිගුන් බබුළුවයි. (සක්ඛලිකදායිකා) 36.

618\. ආශ්චර්‍ය්‍යයෙකැයි, මාගේ ඊම සුන්දර යැ. අද මට මනා උදයෙකි. යහනින් නැඟීම ද යහපති. යම් හෙ‍යෙකින් කැමැති රූ දරන දෙවසරන් දුටුයෙම් ද එහෙයිනි.

619\. මම මොවුන්ගේ දහම් අසා බොහෝ කුසල් කරන්නෙමි දන් දීමෙන් ද සමව හැසිරීමෙන් ද සීලසංවරයෙන් ද ඉන්ද්‍රිය දමනයෙන් ද (අන්‍යයෝ) යම් තැනකට ගොස් ශෝක නො කෙරෙත් ද, ඒ මම ද එහි යන්නෙමි.

ගුත්තිල විමාන යි.
