ත්‍රිපිටකය » සූත්‍ර පිටකය » ඛුද්‌දක නිකාය » පෙටකොපදෙශ » 7. සප්තම භූමි » හාරසම්පාතභූමි

# 7 - 4

"මනොපුබ්බඞ්ගමා ධම්මා" යන ගාථාව මෙසේ යැ:

1\. එහි "දේසනාහාරය" කවරෙ යැ: මේ සූත්‍රයෙහි අර්ථ කවරැ: ඛන්ධවවත්ථානයෙන් විඥානස්කන්ධය දේශනා කෙරෙති. ධාතුවවත්ථානයෙන් මනෝවිඤ්ඤාණධාතු ද. ආයතනවවත්ථානයෙන් මනායතනය ද, ඉන්ද්‍රියවවත්ථානයෙන් මනින්ද්‍රිය ද ‍දෙසන සේක. ඒ ගාථායෙහි පූර්වඞ්ගම ධර්මයෝ කව‍රහු ද: සැකෙවින් ධර්මයෝ සදෙනෙක් පූර්වඞ්ගම ධර්මයෝ යි. නිමිත්තරහිත වැ කුශලමූලයෝ ද අකුශලමූලයෝ ද වෙති. මේ සූත්‍රයෙහි කුශලමූලය දේශිත යි. එහි මනෝපුබ්බඞ්ගම ධර්මයෝ කවරහ: ඒ ධර්මයනට මනස පූර්වඞ්ගම යැ, යම්සේ බලසෙනඟට රජ පූර්වඞ්ගම ද, එසෙයින් මැ ධර්මයනට මනස පූර්වඞ්ගම යි.

එහි නෙක්ඛම්මච්ඡන්ද අව්‍යාපාදච්ඡන්ද අවිහිංසාච්ඡන්ද යන තෙවැදෑරූම් පූර්වඞ්ගමයන් අතුරෙන් අලෝභයට නෛෂ්ක්‍රම්‍යච්ඡන්දයෙන් පෙරදැරි වෙයි. අදෝසයට අව්‍යාපාදච්ඡන්දයෙන් පෙරදැරි වෙයි. අමෝහයට අවිහිංසාච්ඡන්දයෙන් පෙරදැරි වේ.

එහි "මනොසෙට්ඨා" යනු: මේ දහම්හු මනසින් උත්කෘෂ්ටයහ, නොහොත් සිතින් නිර්මිතයහ, සිත මැ මේ දහමුන්ට ශ්‍රේෂ්ඨ නු යි සිත මැ මේ දහමුන්ට ජ්‍යෙෂ්ඨ නු යි සිත මැ මේ දහමුන්ට අධිපතිබව කෙරේ නු යි 'මනොසෙට්ඨ' නම් වෙති.

"මනොජවා" යනු: යම් තැනෙක සිත යේ ද, මේ දහම්හු එහි යෙත් නු යි "මනොජව" නම් වෙති. යම්සේ වාතය වහා යේ ද, වහා යන අන් කිසිවෙක් වේ ද, වාතජව යයි පක්ෂිගාමික යයි කියනු ලැබේ ද, එසෙයින් මැ මේ දහම්හු සිතින් උපදවනු ලබන්නාහු යෙති. එහි මේ දහම්හු යෙත් නු යි 'මනොජව' නම් වෙත්.

ඔහු ත්‍රිවිධ වෙති: ඡන්දයෙන් උපදවනලද්දාහු ද අනාවිල සංකල්ප ඇත්තාහු ද වෙති. කායික සුචරිතය වාචසික සුචරිත යැයි සත්වැදෑරුම් ද වෙති. ඔහු දස කුශලකර්මපථයෝ වෙත්.

එහි "මනසා චෙ පසන්නෙන" යනු: මනඃකර්ම යැ, 'භාසති වා' යනු වාක්කර්ම යැ, "කරොති වා" යනු කායකර්ම යි. මේ පදයන්ගෙන් මේ සූත්‍රයෙහි දස කුශලකර්ම පථයෝ පරම වූවාහු නමුදු සිල්වත් වූ හේ වට්ටයෙහි වෙයි, ලෝකනිර්යාණය පිණිස නොවේ. වාසනාභාගියසූත්‍ර වෙයි. මේ දෙසනාහාර යි.

2\. එහි 'විචයහාර' කවරෙ යැ: "මනොපුබ්බඞ්ගමා ධම්මා" යනු මේ සූත්‍රය අෂ්ටාඞ්ගසම්‍යක්ත්ව ඇති කුශලමූලයෝ ද වෙත්.

3\. 'යුත්ති' යනු: දශ කුශලකර්මපථයන්ගේ යම් විපාකයෙක් ඇද්ද හේ සුඛවෙදනීය වූයේ (අව්‍යාපාදස්සඞ්ගමානො?) 'ඡායාව අනපායිනී' යනු අනුව යෙයි. තෙල යුක්තිය ඇති.

4\. "පදට්ඨාන" යනු: අටළොස්වැදෑරුම් මනෝපවිචාරයන්ට ආසන්න කාරණ වෙයි. 'මනොපුබ්බඞ්ගමා ධම්මා' යනු: සියලු කුශලපක්ෂයට මේ ධර්මයෝ පදට්ඨාන යැ, 'මනසා චෙ පසන්නෙන' යනු: චිත්තයාගේ යම් ප්‍රසාදයෙක් ඇද්ද මේ පැහැදීම සද්ධින්ද්‍රියට පදට්ඨාන යැ. 'භාසති වා' යනු: සම්‍යග්වචනයට පදට්ඨාන යැ. 'කරොති වා' යනු: සම්‍යක්කර්මාන්තයට ද සම්‍යග්ව්‍යායාමයට ද පදට්ඨාන යි.

5\. "ලක්ඛණ" යනු: මෙසේ 'පුබ්බඞ්ගමා ධම්මා' යනු මොහු වේදනාපූර්වඞ්ගම වූවාහු ද වෙති. මොහු සංඥාපූර්වඞ්ගම වූවාහු ද වෙති. මොහු සංස්කාරපූර්වඞ්ගම වූවාහු ද වෙත්. තෙල දහමුන්ට යම් කිසි ධර්ම කෙනෙක් සහජාත වූවාහු ද ඒ සියල්ලෝ පූර්වඞ්ගම වෙත්. 'තතො නං සුඛමන්වෙති' යනු: සොම්නස ද ඔහු අනුව යෙයි, යම් සුව එළවන සෙවණැල්ලක් ඇද්ද (එමෙන්) සුවය ඔහු අනුව යෙයි.

6\. එහි 'චතුබ්‍යුහහාරය' කවරෙ යැ: 'මනොපුබ්බඞ්ගමා' යන මෙය ඒකාධිවචන නො වෙයි. කරුණු කිම යත්: මොහු සියලු මැ ෂඩ්විඥානකා‍යයෝ වෙති. මෙහි භාග්‍යවතුන් වහන්සේගේ අභිප්‍රාය කවරෙ යැ: යම් කෙනෙක් සුව කැමැත්තාහු වෙත් ද, ඔහු සිත පහදවා ගනිති, යන මේ මෙමැ සූත්‍රයෙහි භාග්‍යවතුන් වහන්සේගේ අභිප්‍රාය යි. අර්ථ පළමු මැ දක්වන ලද්දේ යි.

7\. යම් කුශලමූල කෙනෙක් වෙත් ද, ඔහු අෂ්ට ආනිශංසමාත්‍ර වූවාහු හේතු යැ, මේ අෂ්ටාඞ්ගික මාර්ග යි. (දස ඨානානි ... කුසලමූල පහීයති?) මේ අප්‍රහීණභූමියෙහි සමුදය යැ, ඔවුන්ගේ යම් ප්‍රහාණයෙක් ඇද්ද මේ නිරෝධ යැ, මේ සතර සත්‍යයෝ යි. මේ ආවත්තහාර යි.

8\. විභත්ති යනු: වේදනාදි චෛතසිකධර්මයෝ සිත පෙරටුකොට ඇත්තාහ, සිත ‍ශ්‍රේෂ්ඨ කොට ඇත්තාහ, සිත පසුපස යන්නාහ. ඉදින් පහන් සිතින් යුක්ත වැ කියා නම් හෝ කෙරේ නම් හෝ ඒ හේතුයෙන් තමා නොහැර යන සෙවණැල්ලක් සෙයින් කායික චෛතසික විපාක සුඛය ඒ පුද්ගලයා කැටිව යේ යයි.

එය ඒකාන්තයෙන් මහණකුට හෝ බමුණකුට හෝ නො වෙයි, ඒ මිසදිටු ඇත්තහුට හෝ ස්වකීය ශාස්ත්‍රයෙහි සිත පහදවා නම්, යළි ඒ පහන් සිතින් යුතුව කියා නම් පවසා නම් ඔහු කරා සුවය නො එයි. සෙවණැල්ලක් මෙන් අනුව යන්නී නො වෙයි, දුක ම ඔහු අනුව යෙයි. යම්සේ මහත් වූ චක්‍රය විය අනුව යේ ද එමෙනි. මේ විභාග කොට ප්‍රකාශ කළයුතු යැ. ඉදින් පහන් සිතින් යුතුවැ කළ කායකර්මය වාක්කර්මය සම්‍යග්ගත කල්හි සුඛවේදනීය යි ද මිත්ථ්‍යාගත කල්හි දුඃඛවේදනීය යි ද පැවැසියැ යුතු වේ. 'විභත්තිහාර' යි.

9\. එහි පරිවත්තනහාර 'කවරෙයැ': "මනොපුබ්බඞ්ගමා ධම්මා" යි ප්‍රදුෂ්ට වූ සිතින් යුක්තව යමක් කියා හෝ කෙරෙයි හෝ විපාක දුක ඔහු අනුව යනු වෙයි. තෙල දෙ සුත මැ වදාරනලදහු යැ. යළි මෙය මැ ප්‍රතිපක්ෂ වෙයි, ...

10\. "වෙවචන" යනු: 'මන චිත්ත විඤ්ඤාණ මනින්ද්‍රිය මනෝවිඤ්ඤාණධාතු' යන මේ යි.

11\. පඤ්ඤත්ති යනු: 'මනොපුබ්බඞ්ගමා ධම්මා' යි මේ මනස කිසි ප්‍රඥප්තියෙකින් පනවල ලද, 'ධම්මා' යනු කුශලකර්මපථප්‍රඥප්තියෙන් පනවල ලද, 'මනොසෙට්ඨා' යනු විශිෂ්ටප්‍රඥප්තියෙන් පනවනලද, 'මනොජවා' යනු සමග යන ප්‍රඥප්තියෙන් පනවන ලද, 'චිත්තං' යනු නෛෂ්ක්‍රම්‍යප්‍රඥප්තියෙන් පනවනලද, 'මනසා චෙ පසන්නෙන' යනු සිද්ධින්ද්‍රියප්‍රඥප්තියෙන් පනවල ලද, 'මනසා චෙ පසන්නෙන' යනු අනාවිල සංකල්ප ඇති ද්විතීයධ්‍යානප්‍රඥප්තියෙන් පනවල ලද, 'මනසා චෙ පසන්නෙන' යනු ශ්‍රද්ධා නැතියනට ප්‍රතිපක්ෂභාව ප්‍රඥප්තියෙක් පනවන ලද, 'භාසති වා' යනු සම්‍යග්වචනප්‍රඥප්තියෙන් පනවල ලද, 'කරොතිවා' යනු සම්‍යක්කර්මාන්තප්‍රඥප්තියෙන් පනවනලද, 'තතො නං සුඛමන්වෙති' යනු ධ්‍යානයෙහි (සිත) පිහිටුවීම යැ, ඉන්ද්‍රියයන් කෙරෙහි මනින්ද්‍රිය යැ, පටිච්චසමුප්පාදයෙහි විඥාන යි.

12\. "ඔතරණ" යනු: 'මනොපුබ්බඞ්ගමා ධම්මා' යනු මෛත්‍රිය ද මෘදුත්වය ද වෙයි, ධ්‍යානයන් කෙරෙහි ද්විතීයධ්‍යානය හා තෘතීයධ්‍යානය ද වෙයි. ස්කන්ධයන් කෙරෙහි සංස්කාරස්කන්ධපර්‍ය්‍යාපන්න වෙයි. ධාතුන් කෙරෙහි ධර්මධාතු යැ. ආයතනයන් කෙරෙහි ධර්මායතන යැ. ඉන්ද්‍රියයන් කෙරෙහි සුඛින්ද්‍රිය ද සෝමනස්සින්ද්‍රිය ද පදට්ඨාන යි. ප්‍රතීත්‍යසමුත්පන්න වූ මේ ධර්මයන්ට ස්පර්ශප්‍රත්‍යයෙන් සුඛවෙදනීය වූ ස්පර්ශය සුඛවේදනාව දනවයි. මනෝපවිචාරයන් කෙරෙහි සොම්නස්සහගත විචාරය වෙයි. සතිස් ප්‍රථම පදයන් කෙරෙහි සොම්නස් සහගත නෛෂ්ක්‍රම්‍යය ඇසුරු කළ සපදයෝ වෙත් යයි. මේ 'ඔතරණ' හාර යි.

13\. එහි 'සොධනහාර' කවරෙ යත්: යම් අර්ථයක් අරභයා මේ සූත්‍රය දෙසන ලද ද, ඒ අර්ථය දක්වන ලද, සූත්‍රය තෙල කරුණ සඳහා යි. මේ 'සොධන' හාර යි.

14\. එහි 'අධිට්ඨානහාර' කවරෙ යත්: "මනොපුබ්බඞ්ගමා ධම්මා" යනු වෙමත්ත පඤ්ඤත්ති යැ, එකත්වප්‍රඥප්ති නො වෙයි. "ධම්මා" යනු ඒකත්තතා යැ, වෙමත්ත පඤ්ඤත්ති නො වෙයි, 'මනසා චෙ පසන්නෙන' යනු ඒ ප්‍රසාදය අව්‍යාපාදවිෂ්කම්භණයෙන් අධ්‍යාත්මයෙහි ප්‍රසාදය ද ඔකප්පන වශයෙන් බාහිරප්‍රසාදය දැයි දෙවැදැරූම් වෙයි. ඒ අධ්‍යාත්මප්‍රසාදය සමුද්ඝාතප්‍රසාදය ද විෂ්කම්භණප්‍රසාදය දැයි දෙවැදෑරුම් වෙයි. (බ්‍යාපාද පරියුට්ඨානං ... විඝාතෙන?)

"තතො නං සුඛමන්වෙති" යනු සුඛය කායික චෛතසික වෙයි. අප්‍රියයන්ගේ විප්‍රයෝගය ද ප්‍රියයන්ගේ සම්ප්‍රයෝගය ද නෛෂ්ක්‍රම්‍යසුඛය ද පෘථග්ජනසුඛය ද ප්‍රීති සම්බොධ්‍යඞ්ගය ද චෛතසිකසුඛ යැ, සැහැල්ලු වූ කය ඇතියේ යම් සුවයක් විඳි ද ඒ ද කායිකසුඛ යැ, බොධ්‍යඞ්ගයෝ චෛතසිකසුඛ යැ, සැහැල්ලු වූ කය ඇතියේ යම් සුවයක් විඳී ද ඒ සුවය ද ප්‍රඥප්තියෙන් සුඛයට පදට්ඨාන වූ යථොක්ත වූ ඒ සුඛය කුශලධර්මයන් විසින් අපරාමෘෂ්ට යැ. 'අන්වෙති' යනු අර්පණාව දක්නා ලැබෙයි. මෙය පාත්‍රවූයේ නො ද අනුව යෙයි. මේ සූත්‍රය පහන් සිත් ඇති යමෙක් වේ ද හේ හේතු වශයෙන් ද, දුක්ඛවේදනීය වූ යමෙක් වේ ද හේ විපාක වශයෙන් දැයි දෙ ආකාරයෙකින් අධිෂ්ඨාතව්‍ය යි.

15\. "පරික්ඛාර" යනු: භාග්‍යවත්හු පන්සියක් භික්ෂුසංඝයා සමග රජගහනුවරට පිවිසෙන සේක. එහි මිනිස් පුඟුලෙක් භාග්‍යවතුන් වලඳවයි, ඔහුට ප්‍රසාදය උපන, කුසල්මුල් ඇති පූර්වයෝගාවචර වූ ද හෙතෙම අන්‍යයනට ද කියයි. මේ වදන් පවසයි: 'යම් කෙනකුන්ගේ නිවෙස්නට බුදුහු පිවිසෙත් ද, ඔවුනට ලාභෙයෙක, අපට ද ඉදින් (දෙයධර්මයෙක්) වී නම් ඇපිදු භාග්‍යවතුන් වහන්සේගේ සම්ප්‍රසාදය ලබන්නම්හ' යි. භාග්‍යවත්හු යම් තැනෙක ද එ තැන්හි ඇඳිලිබැඳ, 'භාග්‍යවතුන් වහන්සේට නමස්කාර වේවා. භාග්‍යවතුන් වහන්සේට නමස්කාර වේවා'යි අව්‍යාපාද සිත් ඇතියේ එක්පසෙක සිටියේය. ඊට අනතුරුව බුදුහු මේ සූත්‍රය වදාළහ: 'මනොපුබ්බඞ්ගමා ධම්මා' යි. සියලු සූත්‍රය (දැක්වියයුතු). එහි යමක් පරහට කියා ද, මෙය වාක්කර්ම යැ, යම් ඇඳිලි බැඳීමෙක් ඇද්ද මේ කායකර්ම යැ, යම් මනස්ප්‍රසාදයෙක් ඇද්ද මේ මනඃකර්ම යැ, එහි යමක් මෙරමාහට පවසා ද 'බුදුහු යම් කෙනකුන්ගේ නිවෙස්නට වඩිතී, ගුණ කියා ද, සියල්ල ඔහුගේ අලෝභකුශලමූල යැ, භාග්‍යවතුන් කෙරෙහි යම් මෙත්සිතක් ඇද්ද එය ඔහුගේ අදෝසකුසලමූල යැ, ඇඳිලිබැඳීම යැ යන යමක් ඇද්ද මානයත් නිග්‍රහ කෙරේ ද එහි දී ඔහුට අමෝහකුසලමූලය පහළ වෙයි. යම් උදාර ප්‍රඥාවක් උපදවා ද මේ ඔහුගේ දිට්ඨිවිපල්ලාසය ප්‍රහීණවීම යැ, එසේ මැ යම් සංවරයෙක් වේ ද, මේ ඔහුගේ සඤ්ඤාවිපල්ලාසය ප්‍රහීණවීම යැ, චිත්තයාගේ යම් පැහැදීමක් ඇද්ද මේ ඔහුගේ චිත්තවිපල්ලාසය ප්‍රහීණවීම යැයි. අකුශලවිපර්යාසයන්ගේ විෂ්කම්භණය ප්‍රහාණයට ප්‍රත්‍යය වේ.

තුන් කුශලමූලයෝ වෙති, ‍යම් අනාවිල චිත්තසංකල්පයෙක් වේ ද එය ඔහුගේ මනසිකාර යයි කියනු ලැබේ. ක්ලේශයන්ගේ (ක්ලෙසෙහි?) යම් විෂ්කම්භණයක් වේ ද, මෙසේ විපල්ලාසයෝ ද ආලම්බනසප්‍රත්‍යයතායෙන් ප්‍රත්‍යය වෙයි. කුසලමූලයෝ ද සන්නිශ්‍රයතායෙන් ප්‍රත්‍යය වෙයි, ඒ මනසිකාරය ද මේ හේතුයෙන් ප්‍රත්‍යයෙන් උපන් වෙයි. එහි ශාස්තෲන් වහන්සේ අරමුණු කොට යම් සිතක් පවතී ද, මේ බුද්ධානුස්මෘති යැ, යම් භාග්‍යවතුන් වහන්සෙගේ ගුණයන් මෙනෙහි කෙරේ ද, මේ ඔහුගේ ධර්මානුස්මෘති යැ, එහි සතිසම්පජඤ්ඤය හේතු යැ, මේ ප්‍රත්‍යය ද වෙයි, වචනය ප්‍රඥාවට හේතු යැ, විතර්ක විචාරයෝ ප්‍රත්‍ය යැ, කායසංස්කාරයෝ කර්මයාගේ අභිසංස්කාර නම, හේතු හෝ යි.

16\. එහි 'සමාරොපන' හාරය කවරෙ යැ: පහන්වූ සිත මැ හේතු කොටගෙන මෙහි විද්‍යමානවූ මැ ප්‍රසාදය වෙයි. තවද චිත්තයාගේ ව්‍යවදානයෙන් සත්වයෝ විමුක්ත වෙත්නුයි සත්වයෝ පහන් සිතින් සිත පෙරදැරි කොට ඇත්තාහු වෙති. (චෙතනාජි තත්ථ ... එවං පඤ්චන්නම්පි පසාදො? මේ වාක්‍ය ප්‍රදේශය අතිශයින් ව්‍යාකූලව ඇත.)

"තනො නං සුඛමන්වෙති" යි බුදුහු කවරකු දක්වනසේක් ද යත්: (අත්තසච්චං?) ඒ කර්මයාගේ විපාකය නො මැ අනුව යෙයි, ඔහුගේ උපාය අනුව යෙයි? යම් කලෙක සිනාසීම් හේතුයෙන් සොම්නස උපදී ද එකල අවිප්‍රතිසාරය ද ඔහු අනුව යෙයි. මේ 'සමාරොපනහාර' යි.
