ත්‍රිපිටකය » සූත්‍ර පිටකය » ඛුද්‌දක නිකාය » පෙටකොපදෙශ » 7. සප්තම භූමි » හාරසම්පාතභූමි

# 7 - 17

එහි වාසනාභාගිය ද නිබ්බෙධභාගිය ද සූත්‍රය කව‍රෙ යැ:

'දදතො පුඤ්ඤං පවඩ්ඪති' යන (උදාන) ගාථාව යැ. 'දදතො' යි දානමය පුණ්‍ය ක්‍රියාවස්තුව කියන ලද, 'සංයමතො වෙරං න වීයති' යි සීලමයපුණ්‍ය ක්‍රියාවස්තුව කියන ලද, 'කුසලො ච ජහාති පාපකං' යී ලෝභයාගේ ද මෝහයාගේ ද ව්‍යාපාදයාගේ ද ප්‍රහාණය වදාළහ. 'රාගදෝසමෝහක්ඛයා ස නිබ්බුතො' යි ලෝභයාගේ ද මෝහයාගේ ද ව්‍යාපාදයාගේ ද ඡන්දරාගවිනය වදාළහ යි.

'දදතො පුඤ්ඤං පවඩ්ඪති' යි අලෝභකුශලමූලය වෙයි. 'සංයමතො වෙරං න චියති' යි අදෝසකුශලමූලය වෙයි. 'සංයමතො වෙරං න චීයති' යි හැම කල්හි අව්‍යාපාදභාවයෙන් (පුද්ගල අකුශල) වෛර නැත්තාහු සතුරන් නැත්තාහු වෙති. 'කුසලො ච ජහාති පාපකං' යි ඥානොත්පාදයෙන් අඥානනිරෝධය වෙයි.

'ස නිබ්බුතො' යි මාර්ගඵලය ද අනුපාදිසෙසනිබ්බානධාතුව ද ප්‍රකාශ කෙරෙයි. දානයෙන් ඖදාරික ක්ලේශයන්ගේ ප්‍රහාණය වදාරයි, ශීලයෙන් මධ්‍යම ක්ලේශයන්ගේ ද ප්‍රඥායෙන් සියුම් ක්ලේශයන්ගේ ද ප්‍රහාණය වදාරති. 'රාගදෝසමෝහක්ඛයා ස නිබ්බුතො' යි (කතා ච භූමි?) තෘෂ්ණාක්ෂය සංඛ්‍යාත අර්හත්වභූමිය වදාරනසේක.

'දදතො පුඤ්ඤං පවඩ්ඪති සංයමතො වෙරං න චීයති, කුසලො ච ජහාති පාපකං' යි මාර්ගය වදාරන ලද්දේ ය, 'රාගදෝසමෝහක්ඛයා ස නිබ්බුතො' යි මාර්ගඵල වදාළහ.

'දදතො පුඤ්ඤං පවඩ්ඪති සංයමතො' යන තුන් පදයෙන් ලෞකික කුශලමූලය වදාරනලද, 'රාගදෝසමෝහක්ඛයා ස නිබ්බුතො'යි ලෝකොත්තර කුශලමූලය වදාරනලදී.

'දදතො පුඤ්ඤං පවඩ්ඪති සංයමතො වෙරං න චීයති' යි පෘථග්ජනභූමිය පවසති, 'කුසලො ච ජහාති පාපකං' යි ශෛක්ෂභූමිය පවසති, 'රාගදෝසමෝහක්ඛයා ස නිබ්බුතො' යි අශෛක්ෂභූමිය වදාරනලද්දීය.

'දදතො පුඤ්ඤං පවඩ්ඪති සංයමතො වෙරං න චීයති' යි (මග්ගනියා?) මාර්ගයට හේතු වූ ප්‍රතිපත් වදාරන ලද්දීය. 'කුසලො ච ජහාති පාපකං' යි සෙඛවිමුත්ති ද 'රාගදෝසමෝහක්ඛයා ස නිබ්බුතො' යි අසෙඛවිමුත්ති ද වදාරනලදී.

'දදතො පුඤ්ඤං පවඩ්ඪති සංයමතො වෙරං න චීයති' යි දානකථාව ද සීලකථාව ද සග්ගකථාව ද යන ලෞකික ධර්මදේශනාව වදාළහ. 'කුසලො ච ජහාති පාපකං' යි ලෝකයෙහි ආදීනවදර්ශනය ද 'රාගදෝසමෝහක්ඛයා ස නිබ්බුතො' යි සාමුක්කංසික ධර්මදේශනාප්‍රතිවේධය ද වදාළහ.

'දදතො පුඤ්ඤං පවඩ්ඪති' යි ප්‍රාණීන්ට අභයදානයෙන් ප්‍රාණවධයෙන් වෙන්වීමෙන් සත්වයන්ට අභයදානය කෙරෙයි, මෙසේ සියලු ශික්ෂාපද දැක්වියැයුතු. 'සංයමතො වෙරං න චීයති' යි සීලයෙහි පිහිටා සිත සංයම කෙරෙයි, සංවර වූ ඔහුට (ශික්ෂාපද) පිරීමට යෙයි. 'රාගදෝසමෝහක්ඛයා ස නිබ්බුතො' යි රාගවිරාග චේතෝවිමුත්තිය අවිජ්ජා‍විරාග පඤ්ඤාවිමුත්තිය ද යන දෙවැදැරුම් විමුක්තීහු වදාරනලද්දාහු වෙති. මේ සූත්‍ර‍නිර්දේශ යි.

1\. එහි 'දේසනා' කවරැ: මේ සූත්‍රයෙහි කුමක් දෙසනලද ද යත්: දිව්‍ය මනුෂ්‍ය යන දෙවැදෑරුම් සුගතීහු ද දිව්‍යපඤ්චකාමගුණයෝ ද මනුෂ්‍යපඤ්චකාමගුණයෝ ද දේශිත දෙපදයෙන් නිර්දේශය වේ (?) 'දදතො පුඤ්ඤං පවඩ්ඪති, සංසමතො වෙරං න චීයති, කුසලො ච ජහාති ස නිබ්බුතො' යි සොපාදිසෙස අනුපාදිසෙස යන නිර්වාණධාතු දෙක දෙසනලදහ. මේ දෙසනා යි.

2\. 'විචය' යනු: 'දදතො පුඤ්ඤං පවඩ්ඪති' යන මේ පළමුවන පදයෙන් දානමය පුණ්‍යක්‍රියාවස්තුව වදාරනලද, එයින් ඔහුට ආනන්තරීය කුශලධර්මයන්ගේ (උත්පාදය වදාරන ලද,) දෙවැනි පදයෙන් ... සතරවැනි පදයෙන් රාගදෝසමෝහක්ෂයෙන් රාග විරාග චේතෝවිමුත්තිය ද මෝහක්ෂයෙන් අවිජ්ජාවිරාග පඤ්ඤාවිමුත්තිය ද වදාරනලද වෙයි. මේ විචයහාර යි.

3\. 'යුත්ති' යනු: දානයෙහි සිටියේ දෙකරුණ මැ සපුරාල යි: මසුරුබව ද දුරලයි. පින ද වඩයි. තෙල යුත්ති ඇති.

4\. 'පදට්ඨාන' යනු: 'දදතො පුඤ්ඤං පවඩ්ඪති' යනු: ත්‍යාගාධිෂ්ඨානයට පදට්ඨාන යැ. 'සංයමතො වෙරං න චීයති' යනු ප්‍රඥාධිෂ්ඨානයට පදට්ඨාන යැ, 'කුසලො ච ජහාති පාපකං' යනු සත්‍යාධිෂ්ඨානයට පදට්ඨාන යැ, 'රාගදෝසමෝහක්ඛයා ස නිබ්බුතො' යනු උපශමාධිෂ්ඨානයට පදට්ඨාන යැ, මේ පදට්ඨාන යි.

5\. එහි 'ලක්ඛණ' කවරෙ යැ: 'දදතො පුඤ්ඤං පවඩ්ඪති, සංයමතො වෙරං න චීයති' දෙන්නහුට ද වෛර නො කරනුලැබෙයි, 'කුසලො ච ජහාති පාපකං, රාගදෝසමෝහක්ඛයා ස නිබ්බුතො' යම් රූපයකින් දක්නාලද ද ඒ රූපක්ෂයෙන් ද වේදනාක්ෂයෙන් ද එයින් සත්ත්ව පනවනුයේ නම් ඒ රූපයාගේ ක්ෂය වීමෙන් විරාගයෙන් නිරෝධයෙනැයි මෙසේ පඤ්චස්කන්ධයෝ දැක්විය යුත්තාහ. (?)

6\. 'චතුබ්‍යුහ' යනු: මේ සූත්‍රයෙහි භාග්‍යවතුන් වහන්සේ අධිප්‍රාය කවරෙ යැ: යම් කෙනෙක් මහාභෝගයන් ප්‍රාර්ථනා කරන්නාහු ද ඔහු දන් දෙන්නාහු යැ, උපද්‍රව ප්‍රහාණය පිණිස යි. යම් කෙනෙක් අවෛර කැමැති වන්නාහු ද ඔහු පඤ්ච අකුශල වෛරයන් දුරලන්නාහු යැ, යම් කෙනෙක් කුශලච්ඡන්ද ඇත්තාහු ද ඔහු අෂ්ටමිච්ඡත්තයන් ප්‍රහාණය පිණිස අෂ්ටාංගික මාර්ගය වඩන්නාහු යැ, ‍යම් කෙනෙක් පිරිනිවෙනු කැමැත්තාහු ද ඔහු රාග දෝස මෝහ දුරලන්නාහු යැ යන මේ භාග්‍යවතුන් වහන්සේ අදහසයි.

7\. 'ආවට්ට' යනු: නො දෙන්නහුට යම් මාත්සර්‍ය්‍යයක් ඇද්ද, සංයම නැත්තහුට යම් වෛරයක් ඇද්ද, අකුශල වූ පාපයාගේ ‍යම් අප්‍රහාණයක් ඇද්ද, මේ දුඃඛනිර්දේශ යැ, සමුදය නොවේ. අලෝභ අදෝස අමෝහකුසලයෙන් මේ තුන් කුශලමූලයෝ වෙති. අට්ඨසම්මත්තයෝ ඒ කුශලමූලයන්ට ප්‍රත්‍ය යැ. අට්ඨ සම්මත්තයෝ මාර්ග යැ, ඒ රාගදෝසමෝහයන්ගේ ක්ෂය වීම නිරෝධ යි.

8\. 'විභත්ති' යනු: 'දදතො පුඤ්ඤං පවඩ්ඪති' යනු ඒකාන්තයෙන් නො වෙයි, යමෙක් රාජදණ්ඩභයින් දේද, යමෙකුත් අකප්පියපරිභෝගයෙන් සිල්වතුන් කෙරෙහි දේද ඔහුට පින් නො වැඩේ යයි. හෙ ද තෙල දානය අකුශල සිතින් දෙයි. දණ්ඩදානය ශස්ත්‍රදානය අකුශලය වඩයි. පින් නො වැඩෙයි, 'සංයමතො වෙරං න චීයති' යනු ඒකාන්තයෙන් නොවෙයි, කරුණු කිම යත්: යමෙක් ඉහාත්මයෙහි යම් වධයක් දකී ද, ඉදින් රජවරුන් (සොරෙකැයි) ගෙන මාගේ අත හෝ සිඳුවන්නාහු යැ ... ඒ සංයමය හේතු කොට ‍අකුශලවෛරය නො කරන්නේ නොවෙයි. යමෙක් වනාහි මෙසේ සමාදානය කෙරේ ද, ඉහාත්මයෙහි ද පරලොව දී ද, ප්‍රාණඝාතයාගේ ලාමක වූ විපාකය වන්නේයැ යි මෙසේ සියලු අකුශලයාගේ හේතුයෙන් වෙන්වෙයි. මේ සංයමය හේතුකොට වෛරය රැස් නොකෙරේය යි.

9\. 'පරිවත්තන' යනු: 'දදතො පුඤ්ඤං පවඩ්ඪති' යනු නො දෙන්නහුට යම් දානමය පිනක් ඇද්ද ඒ පින නො වැඩෙයි. 'සංයමතො වෙරං න චීයති' යනු සංයම නැතියහුට වෛරය කෙරෙයි. 'කුසලො ච ජහාති පාපකං' යනු: ප්‍රඥා රහිත වූයේ (පව්කම්) නො හරී. 'රාගදෝසමෝහක්ඛයා ස නිබ්බුතො' යනු: නිවියේ වෙයි. (අසෙඛස්ස නත්ථි නිබ්බුති?)

අප විසින් බුදුහු සමීපයට ගොස් නො පවරනලද්දාහු වෙති. දූතයකු යවාත් නො කැඳවන ලද්දාහු වෙති, යළි තමන් වහන්සේ මැ මහාභික්ෂුසඞ්ඝයා විසින් පිරිවරනලද්දාහු අප වාසය කරන තැනට වැඩියාහු වෙත්. අප විසිනුදු සන්ථාගාරශාලාව කරවන ලදු. අපි මෙහි දසබලයන් වහන්සේ වැඩමවා මංගල දෙසවම්හ' යි සිතා බුදුරදුන් වෙත එළැඹියාහු යැ. 'යෙන සන්ථාගාරං තෙනුපසංකමිංසු' යනු එදවස වැලිත් සන්ථාගාරයෙහි සිත්තම් නිමවා අටලු මුදාහළමතු වෙත්. බුදුවරයෝ නම් අරණෙහි වසන සිත් ඇත්තාහු අරණෙහි ඇලුණාහු වෙති, ඇතුළුගමැ වසන්නාහු හෝ නො වසන්නාහු හෝ යයි. එහෙයින් භාග්‍යවතුන් වහන්සේගේ සිත දැනැගෙන මැ පිළිදැගුම් කරම්හ යි සිතා ඔහු භාග්‍යවතුන් වහන්සේ කරා එළැඹුණාහ. දැන් වූ කලී සිත් ලබාගෙනැ පිළිදැගුම් කරනු කැමැත්තාහු සන්ථාගාරය වෙත එළැඹියාහු යැ.

'සබ්බසන්ථරිං' යනු: යම්සේ අතුරන ලද වේද එසෙයින් අතුරා 'යෙන භගවා තෙනුපසඞ්කමිංසු' යනු: මෙහි වනාහි ඒ මල්ලරජදරුවෝ සන්ථාගාරය පිළිජැගැ නුවර විථී න් ද හමදවා දද නඟවා ගෙදොරෙහි පුන්කලස ද කෙහෙල් ද තබවා සියලු නුවර පහන් පෙළින් විසුරුණු තරු ඇතිකලක් මෙන් කරවා 'කිරි බොන ළදරුවන් කිරි පොවවු, දහර කුමරුන් වහවහා වලඳවා නිදිගන්වවු. උස්හඞ නහමක් කරවු. ශාස්තෲන් වහන්සේ අද එක් රැයක් ඇතුළුගමැ වසන්නාහ. බුදුවරු නම් නිහඬ රිසි වන්නාහ' යි බෙර හසුරුවා තුමු දඞුවැටපහන් ගෙන බුදුන් කරා එළැඹියහ.

'භගවන්තං යෙව පුරක්ඛත්වා' යනු: බුදුන් පෙරටු කොට, එහි භාග්‍යවත්හු භික්ෂූන්ගේ ද උපාසකයන්ගේ ද මධ්‍යයෙහි වැඩහුන්නාහු හාත්පසින් ප්‍රසාද එළවන්නාහු රන්වන්ව අභිරූපව දර්ශනීය වූවාහු අතිශයින් බබළන සේක. පූර්වශරීරයෙන් රන්වන් රස් නැඟී අහස්තෙලෙහි අසූරියන් තැන් ගනී. පශ්චිමශරීරයෙන් දක්ෂිණහස්තයෙන් වාමහස්තයෙන් රන්වන් රස් නැඟී අසූරියන් තැන් ගනී. මතු කේශාන්තයෙහි පටන් සියලු කේශාවර්තයන්ගෙන් මොණරගෙල පැහැති රස් නැඟී අහස්තෙලෙහි අසූරියන් තැන් ගනී. යට ‍පාදතලයෙන් පබළුවන් රස් නැඟී බොල්පොළොව අසූරියන් තැන් ගනී, මෙසේ හාත්පසින් අසූරියන් පමණ තැන් සවනක් බුදුරස්හු දිලෙමින් ලෙලෙමින් දිවෙත්. සියලු දික්හු රන්සපුමල් විසුරුවන කලක් මෙන් රන්කලසින් නික්මුණු රන්රසධාරා ඉසින කලක් මෙන් විදහාලූ රන්පිළියෙන් පිරිකෙව්කළ කලක් මෙන් වේරම්බවාතයෙන් නගන ලද කෑල කිණිහිරි මල්රොන් ගැවැසුණු කලක් මෙන් දිලියෙත්. භාග්‍යවතුන් වහන්සේගේ ද අසූ අනූව්‍යඤ්ජනයෙන් ව්‍යාමප්‍රභායෙන් දෙතිස් වරපුරුෂලක්ෂණයෙන් සමුජ්වලිත වූ ශරීරය සමුද්ගත තාරකා ඇති ආකාශතලය සෙයින් විකසිත වූ පියුම්වනයක් සෙයින් මුල සිට අග දක්වා පිපුණු සියක්යොදුන් පරසතුරුක සෙයින් පිළිවෙලින් තබන ලද දෙතිස් චන්ද්‍රකෙනකුන්ගේ දෙතිස් සූර්‍ය්‍යකෙ‍නකුන්ගේ දෙතිස් සක්විතිකෙනකුන්ගේ දෙතිස් දිව්‍යරාජකෙනකුන්ගේ දෙතිස් මහාබ්‍රහ්මකෙනකුන්ගේ සොභාව තමන් වහන්සේගේ සොභායෙන් අභිභවනය කරන කලක් මෙන් බබළා. පිරිවරා වැඩහුන් වහන්දැ ද සියල්ලෝ මැ අල්පේච්ඡ වූවාහු සන්තුෂ්ට වූවාහු ප්‍රවිවික්ත වූවාහු (කුලයා කෙරෙහි ගණයා කෙරෙහි) අසංඍෂ්ට වූවාහු ආරබ්ධවීර්‍ය්‍ය වූවාහු වක්තෘ වූවාහු වචනක්ෂම වූවාහු චොදක වූවාහු පාපගර්හී වූවාහු ශීලසම්පන්න සමාධිසම්පන්න වූවාහු වෙති ... සංගිති සූත්‍රවර්ණනා යි.

10\. 'වෙවචන' යනු: 'දදතො පුඤ්ඤං පවඩ්ඪති' අනුමොදන් වන්නහුට ද පින් වැඩෙයි, සිත පිහිටුවන්නහුට ද වතාවත් කිරීමෙනුදු පින් වැඩේ යයි.

11\. 'පඤ්ඤත්ති' යනු: 'දදතො පුඤ්ඤං පවඩ්ඪති' යනු අලෝභයට විරුද්ධ නිශ්‍රයඝාත ප්‍රඥප්තියෙන් පනවන ලද, 'සංයමතො වෙරං න චීයති' යනු අදෝසයට විරුද්ධ හේතුඝාතප්‍රඥප්තියෙන් පනවනලද, 'කුසලො ච ජහාති පාපකං' යනු අමෝහයට විරුද්ධ හේතුන්ගේ විඝාතප්‍රඥප්තියෙන් පනවන ලදි.

12\. 'ඔතරණ' යනු: පඤ්චේන්ද්‍රියයන් කෙරෙහි දෙන්නහුට පින් වැඩෙයි, සංයමයෙන් වෛරය නො කෙරෙයි, සංයමයෙන් ශීලස්කන්ධය අවතීර්ණ යැ, (චක්ෂුරාදි) ෂඩ්ඉන්ද්‍රියන්හි සංවරය වෙයි, මේ සමාධිස්කන්ධ යැ, දක්ෂ වූයේ පව් දුරලයි යන යමක් ඇද්ද මේ ප්‍රඥාස්කන්ධ යැ, 'රාගදෝසමෝහක්ඛයා ස නිබ්බුතො' යනු විමුක්තිස්කන්ධ යැ, ධාතුන් කෙරෙහි ධර්මධාතු යැ, ආයතනයන් කෙරෙහි මනායතන යි.

13\. 'සොධන' යනු: යම් ආරම්භයෙකින් මේ සූත්‍රය දෙන ලද ද, ඒ ආරම්භය ශුද්ධ යි.

14\. 'අධිට්ඨාන' යනු: 'දාන' යනු ඒකත්තතායෙන් පනවන ලද, චාග පරිච්චාග ධම්මදාන ආමිසදාන යැ, අටවැදෑරුම් දානයෝ විස්තර කළයුත්තාහු යැ, මේ වෙමත්තතා යි. 'දදතො' යනු එකත්වප්‍රඥප්තියෙන් නො ද පනවනලද, ඛන්තිය අනවද්‍යප්‍රඥප්තියෙන් පනවනලද, 'රාගදෝසමෝහක්ඛයා ස නිබ්බුතො' යනු රොධ (?) විරියපඤ්ඤත්තියෙන් පනවන ලදහු යි.

15\. 'පරික්ඛාර' යනු: දානයට ප්‍රාමොද්‍යය ප්‍රත්‍ය යැ, අලෝභය හේතු යි. සංයමයට යෝනිසෝමනසිකාරය හේතු යැ, පරිත්‍යාගය ප්‍රත්‍යයයි. 'කුසලො ච ජහාති පාපකං' යනු යථාභූතඥානදර්ශනය ප්‍රත්‍ය යැ, ඥානප්‍රතිලාභය හේතු යි. 'රාගදෝසමෝහක්ඛයා ස නිබ්බුතො' යනු පරතොඝෝසය ද අධ්‍යාත්මයෙහි යෝනිසෝමනසිකාරය ද හේතු ද ප්‍රත්‍යය ද වේ.

16\. 'සමාරොපන' යනු: 'දදතො පුඤ්ඤං පවඩ්ඪති' යනු ඔහුට සීලය ද වැඩෙයි, සංයමය ද වැඩෙයි. 'සංයමතො වෙරං න චීයති' යනු අන්‍ය ක්ලෙශයෝ ද නූපදිති, ඒ හේතුයෙන් ඔහුට උපද්‍රව උපදවන යම් ආස්‍රව කෙනෙකුත් උපදනාහු නම් ඒ ආස්‍රවයෝ ද ඔහුට නූපදිත්. 'රාගදෝසමෝහක්ඛයා ස නිබ්බුතො' යනු රාගදෝසයන්ගේ ක්ෂය වීමෙන් ද රාගානුසයාගේ ක්ෂය වීමෙන් ද දෝසයාගේ හා මෝහයාගේ ක්ෂය වීමෙන් ද, 'ස නිබ්බුතො' යනු සොපාදිසෙසනිබ්බානධාතුව ද අනුපාදිසෙසනිබ්බානධාතුව ද වේ. මේ සමාරොපන යි.

මහාකච්චායන ස්ථවිරයන් වහන්සේගේ පෙටකොපදෙසයෙහි හාරසම්පාත භූමිය සමාප්තයි.
