ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 46. ජගතිදායක වර්ගය

# 453\. සීහාසනවීජක ස්ථවිරාවදානය

4813\. මම තිස්ස බුදුරජුන්ගේ බෝධීවෘක්‍ෂයට වැන්දෙමි. විජිනිපතක් ගෙන එහි සිහසුනට පවන් සැලීමි.

4814\. මම මෙයින් දෙයානූවන කපෙහි සිහසුනට පවන් සැලූයෙම් ද, (ඒ හෙතුවෙන්) දුගතියක් නො දනිමි. පවන්සැලීමෙහි මේ විපාක යි.

4815\. මා විසින් ක්ලේශයෝ දවන ලදහ. සියලු භවයෝ නසන ලදහ. ඇත්රජකු මෙන් බැදුම් සිඳ ආස්‍ර‍ව රහිත ව වෙසෙමි.

4816\. බුදුරජානන් වහන්සේ වෙත පැමිණිම මට ස්වාගත විය. ත්‍රිවිද්‍යාවෝ අනුප්‍රාප්තයහ. බුදුරජානන් වහන්සේගේ සසුන කරණ ලදි.

4817\. සිවුපිළිසැඹියාවෝ ද අෂ්ටවිමෝක්‍ෂයෝ ද ෂඩභිඥාවෝ ද සාක්‍ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙසෙයින් සීහාසනවීජකස්ථවිරයන් වහන්සේ මේ ගාථාවන් වදාළ සේකි.

සීහාසනවීජක ස්ථවිරාවදානය තෙවැනි යි.
