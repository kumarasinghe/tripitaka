ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 49. පංසුකූල වර්ගය

# 483\. භිසදායක ස්ථවිරාවදානය

5057\. මම එකල්හි නොයෙක් හස්තීන් විසින් සෙවනා ලද පොකුණකට බැස සාදුක හේතුකොට ගෙණ එහි නෙළුඹල උදුරමි.

5058 - 5059. එ සමයෙහි (කසටින්) රැඳ වූ වත් දරන්නා වූ භාග්‍යවත් වූ පදුමුත්තර නම් වූ බුදුරජ තෙමේ පසුල්සිවුරු කම්පා කරමින් අහස් ම‍‍‍‍ගෙහි ම‍‍ගෙහි වඩියි. එ කල්හි මම (එම) ශබ්දය ඇසීමි. උඩ බලන්නා වූ මම ලෝකනායක වූ බුදුරජූන් දිටිමි.

5060-5061. මම එහි ම සිටියෙම් බුදුරදුන්ගෙන් මෙසේ ඉල්ලීමි: ''මාගේ නෙළුඹල සහිත වූ මී ද කිරි ද ගිතෙල් ද නෙළුඹුදැලි ද පසැස් ඇත්තා වූ බුදුරජ තෙමේ පිළිගනීවා. ඉක්බිති මහත් යසස් ඇති කාරුණික වූ ශාස්තෘ තෙමේ අහසින් බැස-

5062\. පසැස් ඇති සර්‍වඥ තෙම මාගේ භික්‍ෂාව අනුකම්පාවෙන් පිළිගත්තේ ය. බුදුරජ තෙමේ එය පිළිගෙන අනුමෝදනාවක් කෙළේ ය:

5063\. ''මහපින්ඇතියාණනි, සුවපත් වන්න. ඔබගේ ගතිය සමෘද්ධ වේවා, මේ නෙළුඹලදන හේතුකොට ගෙණ මහත් සැප ලබාවා."

5064\. පස්මරුන් දිනූ පදුමුත්තර නමු සම්බුදුරජ තෙමේ මෙය වදාරා භික්‍ෂාව ගෙණ අහසින් වැඩියේ ය.

5065\. ඉක්බිති (මම) නෙළුඹල ගෙණ මාගේ අසපුවට පැමිණියෙමි. නෙළුඹල ගසෙක්හි එල්වා මාගේ දානය සිහිපත් කෙළෙමි.

5066\. එ කල්හි මහ වාතයෙක් නැඟී වනය කම්පා කෙළේ ය. සෙණ පුපුරණ කල්හි අහස ශබ්ද පැවැත්වී ය.

5067\. එකල්හි සෙණපහරෙක් මාගේ හිසමතුයෙහි පතිත විය. එහි මම හුන්නෙම් ම කළුරිය කෙළෙමි.

5068\. මම පින්කම හා යෙදුනෙම් තුසීදෙව්ලොවෙහි ඉපදුනෙමි. මාගේ සිරුර පතිත විය. මම දෙව්ලොවෙහි සිත් අලවා විසීමි.

5069\. මැනැවින් සැරසුණු සයාසූදහසක් ස්ත්‍රීහු සවස ද උදෑසන ද මට උවටැන් කෙරෙත්.

5070\. මම මිනිසත් බවට පැමිණ හැමකල්හි සුව ඇත්තෙම් වෙමි. මාගේ භොගයෙහි අඩුබවෙක් නැත. නෙළුඹලදනෙහි මේ විපාක යි.

5071\. තාදීගුණ ඇති ඒ දෙවාතිදෙවයන්වහන්සේ විසින් කරණ ලද අනුකම්පා ඇත්තෙම් සියලු ක්‍ෂය කළ ආස්‍රව ඇත්තෙක් වීමි. දැන් නැවත ඉපදීමෙක් නැත.

5072\. එකල්හි මෙයින් සියක්දහස්වන කපෙහි යම් භික්‍ෂාවක් දුනිම් ද (ඒ හේතුවෙන්) දුගතියක් නො දනිමි. නෙළුඹලදනෙහි මේ විපාක යි.

5073\. මා විසින් ක්ලේශයෝ දවන ලදහ. සියලු භවයෝ නසන ලදහ. ඇත්ර‍ජෙකු මෙන් බැඳුම් සිඳ ආස්‍රව රහිතව වෙසෙමි.

5074\. බුදුරජානන් වහන්සේ වෙත පැමිණීම මට ඒකාන්තයෙන් යහපත් විය. ත්‍රිවිද්‍යාවෝ අනුප්‍රාප්තය හ. බුදුරජානන් වහන්සේගේ සසුන කරණ ලදී.

5075\. සිවුපිළිසැඹියාවෝ ද අෂ්ට විමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙසෙයින් ආයුෂ්මත් භිසදායක ස්ථවිරයන් වහන්සේ මේ ගාථාවන් වදාළ සේකි.

භිසදායක ස්ථවිරාවදානය තෙවැනි යි.
