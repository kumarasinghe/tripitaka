ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 49. පංසුකූල වර්ගය

# 485\. චන්දනමාලිය ස්ථවිරාවදානය

5105\. ප්‍රියස්වරූප වූ මනරම් වූ පස්කම් ගුණ හැර අසූකෙළක් ධනය ද හැර පැවිද්දට පැමිණියෙමි.

5106\. මම පැවිදිව කයින් පව්කම් දුරු කෙළෙමි. වාග්දුශ්චරිතය හැර ගංඉවුරෙහි වෙසෙමි.

5107\. හුදකලාව වසන්නා වූ මා වෙත බුද්ධශ්‍රේෂ්ඨයන් වහන්සේ එළඹි සේක. බුදුරජය යි මම නො දනිමි. පිළිසඳර කථා කෙළෙමි.

5108\. මම පිළිසඳර කථා කොට නම්ගොත් විචාළෙමි: භවත් දෙවි වෙයි? නොහොත් පුරින්‍දද නම් වූ ශක්‍ර ‍වෙයි?

5109\. භවත් කවර හෝ වෙයි? කාගේ පුත්‍ර‍ හෝ වෙයි? මහාබ්‍ර‍හ්මයා මෙහි පැමිණියේ දෝ? උදාවන හිරු මෙන් සියලු දිගුන් බබුළුවයි.

5110\. නිදුකාණෙනි, (මුබගේ) පාදයෙහි දහසක් දැවි ඇති චක්‍රයෝ පැණෙත්. භවත් කවර හෝ වෙයි? කවරෙකුගේ පුත්‍ර‍ හෝ වෙයි? එය අපි කෙසේ දැනගනිමු ද? නම් ගොත් පවසනු මැනව. මාගේ සැක දුරු කරණු මැනව.

5111\. "මම දෙවි නො වෙමි. ගන්‍ධර්‍ව ද නො වෙමි. පුරින්‍ද නම් ශක්‍ර‍ ද නො වෙමි. මට බ්‍ර‍හ්මත්‍වයෙක් ද නැත. ඔවුනතුරෙන් මම උතුම් වෙමි.

5112\. ඔවුන්ගේ විෂයය ඉක්ම වූයෙම් වෙමි. කාමබන්‍ධන ප්‍ර‍දාලනය කෙළෙමි. සියලු කෙළෙසුන් දවා උතුම් වූ සම්‍යක්සම්බොධියට පැමිණියෙම් වෙමි.“ (යි බුදුහු වදාළහ.)

5113\. මම උන්වහන්සේගේ වචනය අසා මෙම වචනය කීමි: ඉදින් භවත් සර්‍වඥ බුද්ධයෙහි නම්, මහාමුනි, මැඬහිඳිනු මැනව. මම මුබ පුදන්නෙමි. භවත් දුක් කෙළවර කරන්නේ වෙහි ය.

5114\. මම අඳුන්දිවිසම අතුරා ශාස්තෲන් වහන්සේට දුනිමි. භාග්‍යවතුන් වහන්සේ ගිරිගුහායෙකැ සිංහයකු මෙන් එහි වැඩහුන් සේක.

5115\. වහා පර්‍වතයට නැග අඹකැණක් ගතිමි. සල්කලණමල් ද මාහැඟි සඳුන් ද -

5116\. ඒ සියල්ල වහා ගෙණ ලෝකනායකයන් වහන්සේ වෙත එළඹ බුදුරජුන් හට අඹ ඵල දී සල්මල් පිදීමි.

5117\. මම පහන් සිත් ඇත්තෙම් සොම්නස් වූයෙම් මහත් වූ ප්‍රීතියෙන් සඳුන් අලෙව් කොට බුදුරජානන් වහන්සේ වැන්දෙමි.

5118\. එ කල්හි සුමෙධ බුදුරජ තෙමේ අඳුන්දිවිසමෙහි වැඩ හිඳ මා තුටු කරමීන් මාගේ කර්‍මය පැවසී ය:

5119\. “ගඳ මල් දෙවගය සහිත මෙම අඹපල දීම හේතු කොට ගෙණ එක්සියවිසිපස් කපක් දෙව් ලොවෙහි සිත් අලවා වසන්නේ ය. සම්පූර්‍ණ වූ චිත්තසඞ්කල්පනා ඇති වශවර්‍තතී දෙවියෙක් ද වන්නේ ය.

5120\. එක්සියසවිසිකපක් මිනිසත්බවට යන්නේ ය. සිවුසයුරු හා සිවුමහදිවයින් කෙළවර කොට ඇති පෘථිවියට අධිපති වූ මහත් ඍද්ධි ඇති සක්විතිරජෙක් වන්නේ ය.

5121\. විශ්වකර්‍මයා විසින් මවන ලද වෙහාර නම් නගරයෙක් ද වන්නේය. නන් රුවනින් සරසන ලද එය සර්‍ව ස්වර්‍ණමය වන්නේය.

5122\. හෙතෙම මෙ ක්‍රමයෙන් ම භවයෙහි සැරිසරන්නේ ය. දිවඅත්බැව්හි ද යලි මිනිසත්බැව්හි ද සියලු තන්හි පූජිත ව පශ්චිමභවය පැමිණි කල්හි බ්‍රාහ්මණයෙක් වන්නේ ය.

5123\. ගිහිගෙන් නික්ම පැවිදි වන්නේ ය. අභිඥාවන්හි පරතෙරට ගියේ ආස්‍රව රහිත ව පිරිනිවන් පාන්නේ ය.”

5124\. ලෝකනායක වූ සුමෙධ බුදුරජ තෙම මෙය වදාරා මා බලා සිටිය දී ම අහස්මගෙහි වැඩියේ ය.

5125\. මැනැවින් කළ ඒ කර්‍මහේතුයෙන් ද චිත්තප්‍රණිධිහේතුයෙන් ද මම මිනිස්සිරුර හැර තව්තිසා දෙව්ලොවට (උත්පත්තිවශයෙන්) ගියෙමි.

5126\. තුෂිතදිව්‍යලෝකයෙන් ච්‍යුතව මවුකුසෙහි උපනිමි. මම යම් මවුගැබක වෙසෙම් ද, එකල්හි මාගේ භෝගයෙහි ද අඩුබවෙක් නැත.

5127\. මා මවුකුසෙහි පිළිසඳගත් කල්හි මාගේ අදහසට අනුව මවුට කැමති තාක් ආහාර පාන භෝජන ද පහළ වේ.

5128\. උත්පත්තියෙන් පස්හැවිරිදි කල්හි සසුනෙහි පැවිදි වීමි. (පැවිද්ද සඳහා) හිසකේ බෑ කල්හි රහත්බවට පැමිණියෙමි.

5129\. පූර්‍වකර්‍මය පිරික්සන්නෙමි මම (එය) ලමුසේ නො දිටිමි. තිස්දහස්කපෙහි මාගේ කර්‍මය සිහි කෙළෙමි.

5130\. පුරුෂ ශ්‍රේෂ්ඨයන් වහන්ස, මුබ වහන්සේට නමස්කාර වේවා. පුරුෂොත්තමයන් වහන්ස මුබ වහන්සේට නමස්කාර වේවා. මුබ වහන්සේගේ සසුන් පැමිණ අචලපදය වූ නිවන ලැබුයෙමි.

5131\. තිස්දහස්කපෙහි යම් බුදු කෙනෙකුන් සකසා පිදූයෙම් ද (ඒ හේතුවෙන්) දුගතියක් ‍නො දනිමි. බුද්ධපූජාවෙහි මේ විපාක යි.

5132\. මා විසින් ක්ලේශයෝ දවන ලදහ. සියලු භාවයෝ නසන ලදහ. ඇත්රජකු මෙන් බැඳුම් සිඳ ආස්‍රව රහිතව වෙසෙමි.

5133\. බුදුරජානන් වහන්සේ වෙත පැමිණීම මට ඒකාන්තයෙන් යහපත් විය. ත්‍රිවිද්‍යාවෝ අනුප්‍රාප්තයහ. බුදුරජානන් වහන්සේගේ සසුන කරණ ලදි.

5134\. සිවුපිළිසැඹියාවෝ ද අෂ්ටවිමොක්‍ෂයෝ ද ෂඩභිඥාවෝ ද සාක්‍ෂාත් කරණ ලදහ. බුදුරජානන්වහන්සේගේ සසුන් කරණ ලදී.

මෙසෙයින් ආයුෂ්මත් චන්‍දනමාලිය ස්ථවිරයන් වහන්සේ මේ ගාථාවන් වදාළ සේකි.

චන්‍දනමාලිය ස්ථවිරාවදානය පස්වැනියි.
