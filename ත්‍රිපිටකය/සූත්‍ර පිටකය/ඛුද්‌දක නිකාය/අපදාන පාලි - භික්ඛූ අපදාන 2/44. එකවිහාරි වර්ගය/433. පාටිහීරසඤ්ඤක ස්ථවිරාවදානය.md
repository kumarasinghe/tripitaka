ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 44. එකවිහාරි වර්ගය

# 433\. පාටිහීරසඤ්ඤක ස්ථවිරාවදානය

4655\. එකල්හි ලෝකයාගේ පූජාවන් පිළිගැණිමට යොග්‍ය වූ පදුමුත්තර නම් බුදුරජ තෙමේ රහතුන් ලක්ෂයක් සමග නුවරට පිවිසියේ ය.

4656\. තාදීගුණ ඇති උපශාන්ත වූ (උන්වහන්සේ) නගරයට පිවිසෙන කල්හි රත්නයෝ (තුමූ ම) බැබලුනාහු ය. එකෙණෙහි මහත් ඝොෂාවක් ද විය.

4657\. නගරයට පිවිසෙන්නා වූ බුදුරජුන් ඉදිරියෙහි බුද්ධානුභාවයෙන් නො ගටන ලද භෙරීහු (තුමු ම) ශබ්ද වූවාහු ය. වීණාවෝ තුමූ ම වැයෙත්.

4658\. මහාමුනි වූ පදුමුත්තර නම් බුද්ධශ්‍රේෂ්ඨයන් වහන්සේ නො දකිමි. ප්‍රාතිහාර්‍ය්‍යය දැක එහි සිත පැහැද වීමි.

4659\. "බුදුරජ තෙම ආශ්චර්‍ය්‍ය ය. ධර්‍මය ආශ්චර්‍ය්‍ය ය. අපගේ ශාස්‍තෘසම්පත්තිය ද ආශ්චර්‍ය්‍ය ය. අචෙතන වූ තූර්‍ය්‍යයෝ පවා තුමූ ම වැයෙත්.

4660\. එකල්හි මෙයින් සියදහස් වන කපෙහි යම් බුද්ධසංඥාවක් ලදුයෙම් ද, (ඒ හෙතුවෙන්) දුගතියක් නො දනිමි. බුද්ධසංඥාවෙහි මේ විපාක යි.

4661\. මා විසින් ක්ලේශයෝ දවන ලදහ. සියලු භවයෝ නසන ලදහ. ඇත් රජකු මෙන් බැඳුම් සිඳ ආස්‍රව රහිතව වෙසෙමි.

4662\. බුදුරජානන් වහන්සේ වෙත පැමිණීම මට ස්වාගත විය. ත්‍රිවිද්‍යාවෝ අනුප්‍රාප්තයහ. බුදුරජානන් වහන්සේගේ සසුන කරණ ලදි.

4663\. සිවුපිළිසැඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදි.

මෙසෙයින් ආයුෂ්මත් පාටිහීරසඤ්ඤක ස්ථවිරයන් වහන්සේ මෙම ගාථාවන් වදාළ සේකි.

පාටිහීරසඤ්ඤක ස්ථවිරාවදානය තෙවැනියි.
