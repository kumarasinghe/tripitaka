ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 43. සකිංසම්‌මජ්‌ජක වර්ගය

# 425\. කොරණ්ඩපුප්ඵිය ස්ථවිරාවදානය

4529\. පෙර මම වනකාර්මිකයෙක් (-දඩයම් කරන්නෙක්) විමි. මම මවුපියන්ගේ අනුමතයෙන් සිවුපාවුන් මැරීමෙන් ජිවත් වෙමි. මට පිනෙක් නැත.

4530\. මාගේ ගෙපැල සමීපයෙහි පසැස් ඇති ලොකාග්‍රනායක වූ තිස්ස බුදුරජ තෙමේ ලොකානුකම්පාවෙන් තුන් පියවරක් දැක්වි ය.

4531\. තිස්ස නම් වූ බුදුරජුන් තැබු පියවර දැක සතුටු වූයෙම් සතුටු සිතින් පිය සටහනෙහි සිත පැහැදවීමි.

4532\. මම පිපිගිය කරඬු රුකක් දැක (එයින්) කිණිති සහිත් මල්ගෙණ ශ්‍රෙෂ්ඨ පදලස පිදීමි.

4533\. මැනැවින් කරණ ලද එම කර්‍මය කරණකොට ගෙණ ද චිත්තප්‍රණිධීන් කරණකොට ගෙණ ද මම මිනිස් සිරුර හැර තව්තිසාවට (උත්පත්ති වශයෙන්) ගියෙමි.

4534\. දිව්‍ය වූ හෝ මනුෂ්‍ය වූ හෝ යම් යම් යෝනියක උපදීම් ද මම කරඬුමල් පැහැ ඇතියෙම් ම ප්‍රභා සහිතයෙම් වෙමි.

4535\. මෙයින් දෙයානූවන කපෙහි වූ එකල්හි යම් කර්‍මයක් කෙළෙම් ද, (ඒ හෙතුවෙන්) දුගතියක් නො දනිමි. පදපූජාවෙහි මේ විපාක යි.

4536\. මා විසින් ක්ලේශයෝ දවන ලදහ. සියලු භවයෝ නසන ලදහ. ඇත්රජකු මෙන් බැඳුම් සිඳ ආස්‍රව රහිත ව වෙසෙමි.

4537\. බුදුරජානන් වහන්සේ වෙත පැමිණිම මට ඒකාන්තයෙන් ස්වාගත විය. ත්‍රිවිද්‍යාවෝ අනුප්‍රාප්තයහ. බුදුරජානන් වහන්සේගේ සසුන කරණ ලදි.

4538\. සිවුපිළිසැඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදි.

මෙසෙයින් ආයුෂ්මත් කොරණ්ඩපුප්ඵිය ස්ථවිරයන් වහන්සේ මෙම ගාථාවන් වදාළ සේකි.

කොරණ්ඩපුප්ඵියස්ථවිරාවදානය පස්වැනි යි.
