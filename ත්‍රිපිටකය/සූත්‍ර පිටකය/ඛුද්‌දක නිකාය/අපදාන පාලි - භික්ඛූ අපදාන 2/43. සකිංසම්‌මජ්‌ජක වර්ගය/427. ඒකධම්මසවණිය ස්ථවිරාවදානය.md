ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 43. සකිංසම්‌මජ්‌ජක වර්ගය

# 427\. ඒකධම්මසවණිය ස්ථවිරාවදානය

4548\. සියලූ ධර්‍මයන්හි පරතෙරට ගිය පදුමුත්තර නම් බුදුරජ තෙමේ සිවුසස් පවසමින් බොහෝ දෙනා (සසරසයුරින්) එතෙර කරවී ය.

4549\. එසමයෙහි මම උග්‍රතපස් ඇති ජටාධරයෙක් (තවුසෙක්) වීමි. වැහැරිසිවුරු සලමින් අහසෙහි යමි.

4550\. එකල්හි මම බුද්ධශ්‍රේෂ්ඨයන් වහන්සේගේ (හිස) මතුයෙහි යන්නට නො සමත් වෙමි. මම ශෛලපර්‍වතයට පැමිණ පක්ෂියකු මෙන් ගමන් නො ලබමි.

4551\. (පෙර) දියෙහි මෙන් කිමිද මෙසේ අහසෙහි යමි. මාගේ මේ ඉරියාපථ විකොපනය (ඉරියවු වැරදීම) පෙර නො වූ වීරූ ය.

4552\. "ඒකාන්තයෙන් මෙය පිරික්සා බලන්නෙමි. අර්‍ත්‍ථයක් ලබන්නෙම් නම් ඉතා යෙහෙකැ" යි (සිතා) අහසින් බසින්නෙම් බුදුරජුන්ගේ ශබ්දය ඇසීමි.

4553\. එකල්හි සිත් ඇලවිය යුතු ශ්‍රවණිය වූ මනෝඥ වූ ස්වරයෙන් අනිත්‍යතාව දෙසන්නා වූ (උන්වහන්ස්ගේ) ඒ ධර්‍මය ම උගතිමි.

4554\. මම අනිත්‍ය සංඥව ඉගෙන් මාගේ අසපුවට ගියෙමි. එහි දිවි ඇතිතාක් වැස කලුරිය කළෙම් වෙමි.

4555\. අන්තිම අවස්ථාව පවත්නා කල්හි (-මරණාසන්නයෙහි) එම ධර්‍මශ්‍රවණමය පින සිහි කෙළෙමි. මැනැවින් කරණ ලද එම කර්‍මය කරණ කොට ගෙණ ද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියෙමි.

4556\. මම කල්ප තිස්දහසක් දෙව්ලොව සිත් අලවා විසීමි. එක් පණස් වරක් දිව්‍ය රාජ්‍යය ද කරවිමි.

4557\. මම එක්විසිවරක් සක්විතිරජ වීමි. (ලබන ලද) ප්‍රදේශ රාජ්‍ය‍ය මෙතෙකැයි ගණන් වශයෙන් ගිණිය නො හැකි ය.

4558\. මම කුදු මහත් භවයෙහි සූඛිත වූයෙම් ස්වකීය පුණ්‍ය (ඵල) ය අනුභව කෙළෙමි. (එසේ ම) කුදු මහත් භවයෙහි සැරිසරමින් එම (අනිත්‍ය) සංඥාව සිහිකරමි. අච්‍යුත පද සඞ්ඛ්‍යාත නිර්‍වාණය නො පිළිවිදිමි.

4559\. පියාගේ ගෘහයෙහි වැඩ හිඳ (වඩන ලද ශ්‍රද්ධා විර්‍ය්‍ය ආදි ඉන්ද්‍රියයන් ඇති බැවින්) භාවිතින්ද්‍රිය වූ ශ්‍රමණ (බුදුරජ) තෙම (සිව්සස්) දක්වමින් (දහම්) දෙසන්නේ (සංස්කාරයන්ගේ) අනිත්‍ය බව වදාළේ ය.

4560\. "ඒකාන්තයෙන් සියලු සංස්කාරයෝ අනිත්‍යයහ උත්පත්තිය හා විනාශය ස්වභාව කොට ඇත්තාහ. ඇතිව නැති වෙත්. එම සංස්කාරයන්ගේ සන්හිඳිම සුවයෙකි" යි.

4561\. ගාථාව ඇසීම හා සමගම පූර්‍ව (අනිත්‍ය) සංඥව සිහි කෙළෙමි එම අසුනෙහි ම හිඳ රහත් බවට පැමිණියෙමි.

4562\. උත්පත්තියෙන් සත්හැවිදිරි කල්හි රහත් බවට පැමිණියෙමි. බුදුරජ තෙම මා උපසපන් කරවීය. ධර්‍මශ්‍රවණයෙහි මේ විපාක යි.

4563\. එකල්හි මෙයින් සියක් දහස් වන කපෙහි යම් ධර්‍මයක් ඇසුයෙම් ද, (ඒ හේතුවෙන්) දුගතියක් නො දනිමි. ධර්‍මශ්‍රවණයාගේ මේ විපාක යි.

4564\. මා විසින් ක්ලේශයෝ දවන ලදහ. සියලු භවයෝ නසන ලදහ. ඇත් රජකු මෙන් බැඳුම් සිඳ ආස්‍රව රහිතව වෙසෙමි.

4565\. බුදුරජානන් වහන්සේ වෙත පැමිණිම මට ඒකාන්තයෙන් ස්වාගත විය. ත්‍රිවිද්‍යාවෝ අනුප්‍රාප්තයහ. බුදුරජානන් වහන්සේගේ සසුන කරණ ලදී.

4566\. සිවුපිළිසැඹියාවෝ ද අෂ්ටවිමොක්ෂයෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදි.

මෙසෙයින් ආයුෂ්මත් ඒකධම්මසවණිය ස්ථවිරයන් වහන්සේ මේ ගාථාවන් වදාළ සේකි.

ඒකධම්මසවණිය ස්ථවිරාවදානය සත්වැනි යි.
