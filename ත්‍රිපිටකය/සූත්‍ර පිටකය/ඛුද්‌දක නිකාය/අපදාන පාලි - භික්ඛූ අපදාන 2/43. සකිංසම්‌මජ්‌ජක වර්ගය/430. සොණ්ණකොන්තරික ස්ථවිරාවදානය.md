ත්‍රිපිටකය » සූත්‍ර පිටකය » ඛුද්‌දක නිකාය » අපදාන පාලි - භික්ඛූ අපදාන 2 » 43. සකිංසම්‌මජ්‌ජක වර්ගය

# 430\. සොණ්ණකොන්තරික ස්ථවිරාවදානය

4617\. සම්භාවනීය වූ, ආත්මය (-සිත) දමනය කළා වූ, සන්හුන් වූ, ශ්‍රෙෂ්ඨ ප්‍රතිපද්‍රමාර්‍ගයෙහි ගමන් කරන්නා වූ චිත්තව්‍යූපශමයෙහි ඇළුනා වූ, සියල්ල අවබොධ කළා වූ-

4618\. තරණය කරණ ලද චතුරෝඝ ඇති ධ්‍යාන කරන්නා වූ, ධ්‍යානයෙහි ඇළුනා වූ, මොනෙ‍ය්‍ය ගුණයන්ගෙන් යුතු වූ, වැඩහුන්නා වූ සමාධියට සමවැදුනා වූ උපුල් පෙති පැහැ ඇති, සම්බුදුරජුන් (දුටිමි.)

4619\. දැක ලබුකැටයකින් දිය ගෙණ බුද්ධශ්‍රෙෂ්ඨයන් වහන්සේ වෙත එළඹියෙමි. බුදුරජුන්ගේ සිරිපා දොවා මම ලබුකැටය දුනිමි.

4920\. පදුමුත්තර බුදු රජ තෙමේ "මෙම ලබුකබලින් දිය ගෙනවුත් මාගේ පාමුල තබව"යි අණ කෙළේය.

4621\. මම බුද්ධගෞරවයෙන් "යහපතැ"යි පිළිවදන් දී ලබුකබලින් දිය ගෙනවුත් බුද්ධශ්‍රෙෂ්ඨයන් වෙත එළවීමි.

4622\. මහාවීර වූ බුදුරජ තෙමේ "මේ ලබුකැටය දීමෙන් තාගේ අදහස් සමෘද්ධ වේ වා"යි මාගේ සිත නිවමින් අනුමොදනා කෙළේ ය.

4623\. මම පසළොස් කපෙක් හි දෙව්ලොව සිත් අලවා විසීමි. එසේ ම තිස් වරක් සක්විති රජ වීමි.

4624\. දවල්හි හෝ රැයෙහි හෝ සක්මන් කරන්නා වූ ද, සිටිනා වූ ද, මාගේ ඉදිරියෙහි රන්කෙඬියක් ගෙණ (-කිසිවෙක්) සිටි.

4625\. බුදුරජුන්හට ලබුකබලක් පුදා රන්කෙඬියක් ලබමි. තාදීගුණ ඇති උතුමන් කෙරෙහි ස්වල්ප වශයෙන් කරණ ලද පිණ ද මහත්ඵල වේ.

4626\. එකල්හි මෙයින් සියදහස් වන කපෙහි යම් ලබු දනක් දුනිම් ද (ඒ හෙතුවෙන්) දුගතියක් නො දනිමි. ලබු දනෙහි මේ විපාක යි.

4627\. මා විසින් ක්ලේශයෝ දවන ලදහ. සියලු භවයෝ නසන ලදහ. ඇත්රජකු මෙන් බැඳුම් සිඳ ආස්‍රව රහිත ව වෙසෙමි.

4628\. බුදුරජානන් වහන්සේ වෙත පැමිණිම මට ස්වාගත විය. ත්‍රිවිද්‍යාවෝ අනුප්‍රාප්තයහ. බුදුරජානන් වහන්සේගේ සසුන කරණ ලදී.

4629\. සිවුපිළිසැඹියාවෝ ද අෂ්ටවිමොක්ෂයෝ ද ෂඩභිඥාවෝ ද සාක්ෂාත් කරණ ලදහ. බුදුරජානන් වහන්සේගේ සසුන කරණ ලදී.

මෙසෙයින් ආයුෂ්මත් සොණ්ණකොන්තරික ස්ථවිරයන් වහන්සේ මේ ගාථාවන් වදාළ සේකි.

සොණ්ණකොන්තරික ස්ථවිරාවදානය දසවැනි යි.
