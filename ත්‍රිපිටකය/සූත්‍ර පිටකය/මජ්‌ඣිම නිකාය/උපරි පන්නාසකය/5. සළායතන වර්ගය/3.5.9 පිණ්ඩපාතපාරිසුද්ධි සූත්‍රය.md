ත්‍රිපිටකය » සූත්‍ර පිටකය » මජ්‌ඣිම නිකාය » උපරි පන්නාසකය » 5. සළායතන වර්ගය

# 3.5.9 පිණ්ඩපාතපාරිසුද්ධි සූත්‍රය

මා විසින් මෙසේ අසන ලද: එක් සමයෙක්හි භාග්‍යවතුන් වහන්සේ රජගහනුවර කලන්දකනිවාප නම් වේළුවනයෙහි වැඩවසන සේක. එකල්හි ආයුෂ්මත් ශාරිපුත්‍ර ස්ථවිරයන් වහන්සේ සවස් වේලෙහි පලසමවතින් නැඟීසිටියාහු භාග්‍යවතුන්වහන්සේ කරා එළැඹියහ. එළැඹ භාග්‍යවතුන් වහන්සේ සකසා වැඳ එකත්පස් වැ හුන්හ. එකත්පස් වැ හුන් ආයුෂ්මත් සැරියුත් තෙරණුවනට තෙල වදාළසේක:

ශාරිපුත්‍රය, තොපගේ ඉන්ද්‍රියයෝ වෙසෙසින් පහන්හ, සිවිපැහැ පරිශුද්ධ යැ, පර්‍ය්‍යවදාත යි. ශාරිපුත්‍රය, තෙපි මෙකල්හි කවර විහරණයෙකින් යුක්ත වැ බහුල කොට වාස කරවු දැ? යි.

‘වහන්ස, මෙකල්හි මම් ශුන්‍යතාවිහරණයෙන් යුක්ත වැ බහුල කොට වෙසෙමි’ යි.

සාධු සාධු ශාරිපුත්‍රය. ශාරිපුත්‍රය, තෙපි මෙකල්හි මහාපුරුෂවිහරණයෙන් බහුල කොට වාස කරවු. ශාරිපුත්‍රය, යම් ශුන්‍යතායෙක් ඇද්ද, තෙල මහාපුරුෂවිහරණයෙක. ශාරිපුත්‍රය, එහෙයින් මෙහිලා ඉදින් මහණ මෙකල්හි ශුන්‍යතාවිහරණයෙන් බහුල කොට වසන්නෙමි’ යි කැමැති වේ නම් ශාරිපුත්‍රය, ඒ මහණහු විසින් මෙසේ ප්‍රත්‍යවේක්ෂා කටයුතු: ‘මම් යම් මගෙකින් ගමින් පිඬු පිණිස පිවිසියෙම් ද, යම් පෙදෙසෙක්හි පිඬු සිඟා ගියෙම් ද, යම් මඟෙකින් ගමින් පිඬුවායෙන් පෙරළා ආයෙම් ද, එහි මාගේ චක්ෂුර්විඥෙය රූපයෙහි ඡන්දයෙක් වේවයි රාගයෙක් වේවයි ද්වේෂයෙක් වේවයි මෝහයෙක් වේවයි චිත්තයාගේ ගැටෙන ක්ලෙශයෙක් වේවයි ඇත්තේ දෝ හො’යි.

ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ මෙසේ දනී ද ‘මම් යම් මඟෙකින් ගමට පිඬු පිණිස පිවිසියෙම් ද, යම් පෙදෙසෙක්හි පිඬු සිඟා ගියෙම් ද, යම් මඟෙකින් ගමින් පිඬු සිඟා පෙරළා ආයෙම් ද, එහි දී මාගේ චක්ෂුර්විඥෙය රූපයෙහි ඡන්දයෙක් වේවයි රාගයෙක් වේවයි ද්වේෂයෙක් වේවයි මෝහයෙක් වේවයි චිත්තයාගේ ගැටෙන ක්ලේශ ජාතයෙක් වේවයි ඇතැ’ යි. ශාරිපුත්‍රය, ඒ මහණහු විසින් ඒ ලාමක අකුශලධර්මයන්ගේ මැ ප්‍රහාණය පිණිස වෑයම් කටයුතු යි.

තවද ශාරිපුත්‍රය, ඉදින් මහණ ප්‍රත්‍යවේක්ෂා කරනුයේ ‘මම් යම් මඟෙකින් ගමට පිඬු පිණිස පිවිසියෙම් ද, යම් පෙදෙසෙක පිඬු සිඟා ගියෙම් ද, යම් මඟෙකින් ගමින් පිඬු සිඟා පෙරළා ආයෙම් ද, එහි දී මාගේ චක්ෂුර්විඥෙය රූපයෙහි ඡන්දයෙක් හෝ රාගයෙක් හෝ ද්වේෂයෙක් හෝ මෝහයෙක් හෝ සිතෙහි ගැටෙන ක්ලේශජාතයෙක් හෝ නැතැ’ යි මෙසේ දනී ද, ශාරිපුත්‍රය, ඒ මහණහු විසින් ඒ ප්‍රීතිප්‍රාමොද්‍යයෙන් මැ කුශලධර්මයෙහි රෑදෙවෙහි හික්මෙන්නහු වාස කටයුතු.

තවද ශාරිපුත්‍රය, අනෙකෙකි: මහණහු විසින් මෙසේ ප්‍රත්‍යවේක්ෂා කටයුතු: යම් මඟෙකින් මම ගමට පිඬු සිඟා පිවිසියෙම් ද, යම් පෙදෙසෙක්හි පිඬු සිඟා ගියෙම් ද, යම් මඟෙකින් පිඬු සිඟා ගමින් පෙරළා ආයෙම් ද, එහි දී මාගේ ශ්‍රොත්‍රවිඥෙය ශබ්දයෙහි ... ඝ්‍රාණවිඥෙය ගන්ධයෙහි ... ජිහ්වාවිඥෙය රසයෙහි ... කායවිඥෙය ස්ප්‍රෂ්ටව්‍යයෙහි ... මනොවිඥෙය ධර්මයෙහි ඡන්දයෙක් හෝ රාගයෙක් හෝ ද්වේෂයෙක් හෝ මෝහයෙක් හෝ සිතෙහි ගැටෙන ක්ලේශජාතයෙක් හෝ ඇද්ද? යි. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ: ‘යම් මඟෙකින් මම ගමට පිඬු සිඟා පිවිසියෙම් ද, යම් පෙදෙසෙක පිඬු සිඟා ගියෙම් ද, යම් මඟෙකින් පිඬු පිණිස හැසිර ගමින් පෙරළා ආයෙම් ද, එහි දී මාගේ මනෝවිඥෙය ධර්මයෙහි ඡන්දයෙක් වේවයි රාගයෙක් වේවයි ද්වේෂයෙක් වේවයි මෝහයෙක් වේවයි සිතෙහි ගැටෙන ක්ලේශජාතයෙක් වේවයි ඇතැ’ යි මෙසේ දනී ද ශාරිපුත්‍රය, ඒ මහණහු විසින් ඒ ලාමක අකුශලධර්මයන්ගේ මැ ප්‍රහාණය පිණිස වෑයම් කටයුතු යි.

ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ ‘යම් මඟෙකින් මම ගමට පිඬු පිණිස පිවිසියෙම් ද, යම් පෙදෙසෙක්හි පිඬු සිඟා ගියෙම් ද, යම් මඟෙකින් පිඬු පිණිස හැසිර ගමින් පෙරළා ආයෙම් ද, එහි දී මාගේ මනොවිඥෙය ධර්මයෙහි ඡන්දයෙක් වේවයි රාගයෙක් වේවයි ද්වේෂයෙක් වේවයි මෝහයෙක් වේවයි සිත පිලිබඳ ගැටෙන ක්ලේශ ජාතයෙක් වේවයි නැතැ’ යි මෙසේ දැනගනී ද, ශාරිපුත්‍රය, ඒ මහණහු විසින් ඒ ප්‍රීතිප්‍රාමොද්‍යයෙන් මැ කුශල ධර්මයන්හි රෑදෙවෙහි හික්මෙන්නහු වාස කටයුතු යි.

තවද ශාරිපුත්‍රය, අනෙකක් කියමි. මහණහු විසින් ‘මාගේ පඤ්චකාමගුණයෝ ප්‍රහීණ වූවාහු දැ’ යි මෙසේ ප්‍රත්‍යවේක්ෂා කටයුතු යි. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ මාගේ පඤ්චකාමගුණයෝ අප්‍රහීණයහ’ යි මෙසේ දැනගනී ද, ශාරිපුත්‍රය, ඒ මහණහු විසින් පඤ්චකාමගුණයන්ගේ ප්‍රහාණය පිණිස වෑයම් කටයුතු යි. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ මාගේ පඤ්චකාමගුණයෝ ප්‍රහීණ වූහ’ යි මෙසේ දැනගනී ද, ශාරිපුත්‍රය, ඒ මහණහු විසින් ඒ ප්‍රීතිප්‍රාමොද්‍යයෙන් යුක්ත වැ කුශල ධර්මයන්හි රෑදෙවෙහි හික්මෙන්නහු වාස කටයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ: මාගේ පඤ්චනීවරණයෝ ප්‍රහීණ වූවාහු දෝහො’ යි. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ ‘මාගේ පඤ්චනීවරණයෝ අප්‍රහීණයහ’ යි මෙසේ දැනගනී ද, ශාරිපුත්‍රය, ඒ මහණහු විසින් පඤ්චනීවරණයන්ගේ ප්‍රහාණය පිණිස වෑයම් කටයුතු යැ. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ (මාගේ සන්තානයෙහි) පඤ්චනීවරණයෝ ප්‍රහීණ වූහ’ යි මෙසේ දැනගනී ද, ශාරිපුත්‍රය, ඒ මහණහු විසින් ඒ ප්‍රීතිප්‍රාමොද්‍යයෙන් මැ කුශලධර්මයන්හි රෑදෙවෙහි හික්මෙන්නහු වාස කටයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ: මා විසින් පඤ්චොපාදානසකන්ධයෝ පිරිසිඳ දන්නාලද්දාහු දැ’ යි. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ ‘මා විසින් පඤ්චොපාදානසකන්ධයෝ අපරිඥාතයහ’ යි මෙසේ දැනගනීද, ශාරිපුත්‍රය, ඒ මහණහු විසින් පඤ්චොපාදානසකන්ධයන්ගේ පරිඥානය පිණිස වෑයම් කටයුතුයැ. ඉදින් ශාරිපුත්‍රය, මහණ ප්‍රත්‍යවේක්ෂා කරනුයේ මා විසින් පඤ්චොපාදානසකන්ධයෝ පිරිසිඳ දන්නාලදහ’ යි මෙසේ දැනගනී ද, ශාරිපුත්‍රය, ඒ මහණහු විසින් එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි රෑදෙවෙහි හික්මෙන්නහු වාස කටයුතු.

ඉදින් ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ: මා විසින් සතර සතිපට්ඨානයෝ වඩනලද්දාහු දෝහෝ’ යි. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් සතර සතිපට්ඨානයෝ අභාවිතයහ’ යි මෙසේ දැනගනී ද ශාරිපුත්‍රය, ඒ මහණහු විසින් සතර සතිපට්ඨානයන් වැඩීම පිණිස වෑයම් කටයුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් සතර සතිපට්ඨානයෝ භාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි දවරෑ හික්මෙන්නහු විසින් වාස කටයුතු.

තවද අනෙකෙකි: ශාරිපුත්‍රය, මහණහු විසින් මෙසේ ප්‍රත්‍යවේක්ෂා කළයුතු යැ: ‘මා විසින් සතර සම්‍යක් ප්‍රධානයෝ වඩනලද්දාහු දෝහො’ යි. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘සතර සම්‍යක් ප්‍රධානයෝ මා විසින් අභාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් සතර සම්‍යක් ප්‍රධානයන් වැඩීම පිණිස වෑයම් කළ යුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් සතර සම්‍යක් ප්‍රධානයෝ භාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි දවරෑ හික්මෙන්නහු විසියයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ, මා විසින් සතර ඍද්ධිපාදයෝ භාවිත වූවාහු දෝහො’ යි ඉදින් ශාරිපුත්‍රය, ප්‍රත්‍යවේක්ෂා කරන මහණ මා විසින් සතර ඍද්ධිපාදයෝ අභාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් සතර ඍද්ධිපාදයන්ගේ වැඩීම පිණිස වෑයම් කළයුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ මා විසින් සතර ඍද්ධිපාදයෝ භාවිතයහ’ යි මෙසේ දැනගනී ද, ශාරිපුත්‍රය, ඒ මහණහු එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි දවරෑ හික්මෙන්නහු විසින් විසියයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ: ‘මා විසින් පඤ්චෙන්ද්‍රියෝ වඩනලද්දාහු දෝහො’ යි. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් පඤ්චෙන්ද්‍රියෝ අභාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් පඤ්චෙන්ද්‍රියෝ වැඩීම පිණිස වෑයම් කළයුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් පඤ්චෙන්ද්‍රියෝ භාවිතයහ’ යි මෙසේ දැනගනී ද, ශාරිපුත්‍රය, ඒ මහණහු එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි දවරෑ හික්මෙන්නහු විසින් විසියයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කළයුතු යැ: ‘මා විසින් පඤ්චබලයෝ වඩනලද්දාහු දෝහො’ යි. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් පඤ්චබලයෝ අභාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් පඤ්චබලයෝ භාවනාව පිණිස වෑයම් කළයුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් පඤ්චබලයෝ භාවිතයහ’ යි මෙසේ දැනගනී ද, ශාරිපුත්‍රය, මහණහු එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි දවරෑ හික්මෙන්නහු විසින් විසියයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කළයුතු යැ: ‘මා විසින් සප්තබොධ්‍යඞ්ගයෝ වඩනලද්දාහු දෝහො’ යි. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් සප්තබොධ්‍යඞ්ගයෝ අභාවිතයහ’ යි මෙසේ දැනගනී ද, ශාරිපුත්‍රය, ඒ මහණහු විසින් සප්තබොධ්‍යඞ්ගයන් වැඩීම පිණිස වෑයම් කටයුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් සප්තබොධ්‍යඞ්ගයෝ භාවිතයහ’ යි මෙසේ දැනගනී ද, ශාරිපුත්‍රය, ඒ මහණහු එ මැ ප්‍රීතිප්‍රාමොද්‍යයෙන් යුතූ වැ කුශලධර්මයන්හි දවරෑ හික්මෙනුවහු විසින් වාස කටයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ: ‘මා විසින් ආර්‍ය්‍යඅෂ්ටාඞ්ගිකමාර්ගය වඩනාලද දෝහො’ යි. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් ආර්‍ය්‍යඅෂ්ටාඞ්ගිකමාර්ගය අභාවිතයයි’ මෙසේ දැනගනී ද, ශාරිපුත්‍රය, ඒ මහණහු විසින් ආර්‍ය්‍යඅෂ්ටාඞ්ගිකමාර්ගය වැඩීම පිණිස වෑයම් කළයුතු යැ. ඉදින් ශාරිපුත්‍රය, ප්‍රත්‍යවේක්ෂා කරන මහණ ‘මා විසින් ආර්‍ය්‍යඅෂ්ටාඞ්ගික මාර්ගය වඩනාලද’ යි මෙසේ දැනගනී ද, ශාරිපුත්‍රය, ඒ මහණහු එ මැ ප්‍රීතිප්‍රාමොද්‍යයෙන් යුක්ත වැ කුශලධර්මයන්හි දවරෑ හික්මෙනුවහු විසින් වාස කටයුතු.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කටයුතු යැ: ‘මා විසින් ශමථය ද විදර්ශනාව ද වඩනලද්දාහු දෝහො’ යි. ඉදින් ශාරිපුත්‍රය, මහණ ප්‍රත්‍යවේක්ෂා කරන්නේ මෙසේ දන්නේ වේ ද: ‘මා විසින් ශමථය ද විදර්ශනා ද නො ව වඩනලදහ’ යි. ශාරිපුත්‍රය, ඒ මහණහු විසින් ශමථවිදර්ශනා දෙක වඩනු පිණිස ව්‍යායාම කළයුතු යැ. ඉදින් ශාරිපුත්‍රය, මහණ ප්‍රත්‍යවේක්ෂා කරන්නේ මෙසේ දන්නේ වේ ද: ‘මා විසින් ශමථය ද විදර්ශනා ද වඩනාලදහ’ යි. ශාරිපුත්‍රය, ඒ මහණහු එ මැ ප්‍රීතිප්‍රමොදයෙන් කුශලධර්මයෙහි දවරෑ හික්මෙනුවහු විසින් විහරණ කළයුතු යැ.

තවද ශාරිපුත්‍රය, මහණහු විසින් මෙසේ ප්‍රත්‍යවේක්ෂා කළයුතු යැ: ‘මා විසින් විද්‍යා ද විමුක්ති ද ප්‍රත්‍යක්ෂ කරන ලද්දාහු දෝහො’ යි. ඉදින් ශාරිපුත්‍රය, මහණ ප්‍රත්‍යවේක්ෂා කරන්නේ මෙසේ දන්නේ වේ ද: ‘මා විසින් විද්‍යා ද විමුක්ති ද ප්‍රත්‍යක්ෂ නො කරන ලදහ’ යි. ශාරිපුත්‍රය, ඒ මහණහු විසින් විද්‍යාව හා විමුක්තියගේ ප්‍රත්‍යක්ෂ කිරීම පිණිස ව්‍යායාම කළයුතු යැ. ඉදින් ශාරිපුත්‍රය, මහණ ප්‍රත්‍යවේක්ෂා කරන්නේ මෙසේ දන්නේ වේ ද: ‘මා විසින් විද්‍යා ද විමුක්ති ද ප්‍රත්‍යක්ෂ කරන ලදහ’ යි. ශාරිපුත්‍රය, ඒ මහණහු එ මැ ප්‍රීතිප්‍රමොදයෙන් කුශලධර්මයෙහි දවරෑ හික්මෙනුවහු විසින් විහාර කළයුතු යැ.

ශාරිපුත්‍රය, අතීතකාලයෙහි යම්කිසි ශ්‍රමණ කෙනෙක් හෝ බ්‍රාහ්මණ කෙනෙක් හෝ පිණ්ඩපාතශුද්ධි කළාහු ද , එ හැම මෙසෙයින් ම පුනපුනා ප්‍රත්‍යවේක්ෂා කොට පිණ්ඩපාත පරිශොධනා කළාහු යැ. ශාරිපුත්‍රය, අනාගතකාලයෙහි මහණ කෙනෙක් හෝ බමුණු කෙනෙක් හෝ පිණ්ඩපාතපරිශොධනා කෙරෙත් ද, ඒ හැම මෙසෙයින් මැ පුනපුනා ප්‍රත්‍යවේක්ෂා කොට පිණ්ඩපාතපරිශොධනා කෙරෙති. ශාරිපුත්‍රය, මෙ වත්මනුයෙහි යම් කිසි මහණ කෙනෙක් හෝ බමුණු කෙනෙක් හෝ පිණ්ඩපාතපරිශොධනා කෙරෙත් ද, එ හැම මෙපෙරිදි මැ පුනපුනා ප්‍රත්‍යවේක්ෂා කොට පිණ්ඩපාතපරිශොධනා කෙරෙති. එකරුණින් ශාරිපුත්‍රය, තොප මෙසේ හික්මෙන්නේ යැ: ‘පුනපුනා ප්‍රත්‍යවේක්ෂා කොට පිණ්ඩපාතපරිශොධනා කරම්හ’ යි. ශාරිපුත්‍රය, මෙසේ තොප හික්මෙන්නේ මැනැව.

භාග්‍යවතුන් වහන්සේ මේ සූත්‍රය වදාළසේක. සතුටුසිත් ඇති ආයුෂ්මත් සැරියුත් තෙරණුවෝ භාග්‍යවතුන් වහන්සේගේ භාෂිතය අභිනන්දන කළෝ.

නව වැනි පිණ්ඩපාතපාරිසුද්ධි සූත්‍ර යි.
